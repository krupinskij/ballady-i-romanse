key = "rybka"
title = "Rybka"
order = 4
link = "https://wolnelektury.pl/katalog/lektura/ballady-i-romanse-rybka.html"

notes = ["(Ze śpiewu gminnego)"]

[[contents]]
text = '''
Od dworu, spod lasa, z wioski,
Smutna wybiega dziewica,
Rozpuściła na wiatr włoski
I łzami skropiła lica.'''

[[contents]]
text = '''
Przybiega na koniec łączki,
Gdzie w jezioro wpada rzeka;
Załamuje białe rączki
I tak żałośnie narzeka:'''

[[contents]]
text = '''
„O wy, co mieszkacie w wodzie,
Siostry moje, Świtezianki,
Słuchajcie w ciężkiej przygodzie
Głosu zdradzonej kochanki.'''

[[contents]]
text = '''
Kochałam pana tak szczerze,
On mię przysięgał zaślubić;
Dziś księżnę za żonę bierze,
Krysię ubogą chce zgubić.'''

[[contents]]
text = '''
Niechże sobie żyją młodzi,
Niech się z nią obłudnik pieści,
Niech tylko tu nie przychodzi
{{1:Urągać}} się z mych boleści.'''

[[contents]]
text = '''
Dla opuszczonej kochanki
Cóż pozostało na świecie?
Przyjmijcie mię, Świtezianki:
Lecz moje dziecię… ach dziecię!”'''

[[contents]]
text = '''
To mówiąc rzewnie zapłacze,
Rączkami oczy zasłoni,
I z brzegu do wody skacze,
I w bystrej nurza się toni.'''

[[contents]]
text = '''
Wtem z lasu, gdzie się dwór bieli,
Tysiączne świecą kagańce,
Zjeżdżają goście weseli,
Muzyka, hałas i tańce.'''

[[contents]]
text = '''
Lecz mimo tego hałasu
Płacz dziecięcia słychać w lesie;
Wierny sługa wyszedł z lasu,
I dziecię na ręku niesie.'''

[[contents]]
text = '''
Ku wodzie obraca kroki,
Gdzie łoza gęsto spleciona
Wzdłuż wykręconej zatoki
Okryła rzeki ramiona.'''

[[contents]]
text = '''
Tam staje w ciemnym zakątku,
Płacze i woła: — „Niestety!
Ach! któż da piersi dzieciątku?
Ach! gdzie ty, Krysiu, ach, gdzie ty?”'''

[[contents]]
text = '''
— „Tu jestem, w rzece, u spodu, —
Cichy mu głos odpowiada —
Tutaj drżę cała od chłodu,
A żwir mnie oczki wyjada.'''

[[contents]]
text = '''
Przez żwir, przez ostre kamuszki
Fale mnie gwałtowne niosą;
Pokarm mój koralki, muszki,
A zapijam zimną rosą”.'''

[[contents]]
text = '''
Lecz sługa jak na początku,
Tak {{2:wszystko woła}}: — „Niestety!
Ach! któż da piersi dzieciątku?
Ach! gdzież ty, Krysiu, ach, gdzie ty?”'''

[[contents]]
text = '''
Wtem się coś z lekka potrąci
Śród kryształowej przeźroczy,
Woda się z lekka zamąci,
Rybka nad wodę podskoczy;'''

[[contents]]
text = '''
I jak {{3:skałka}} płaskim bokiem,
Gdy z lekkich rąk chłopca pierzchnie,
Tak nasza rybka podskokiem
Mokre całuje powierzchnie.'''

[[contents]]
text = '''
Złotemi plamki nadobna,
Kraśne ma po bokach piórka,
Główka jak naparstek drobna,
Oczko drobne jak paciórka.'''

[[contents]]
text = '''
Wtem rybią łuskę odwinie,
Spojrzy dziewicy oczyma;
Z głowy jasny włos wypłynie,
Szyjka cieniuchna się wzdyma.'''

[[contents]]
text = '''
Na licach różana krasa,
Piersi jak jabłuszka mleczne,
Rybią ma płetwę do pasa,
Płynie pod chrusty nadrzeczne.'''

[[contents]]
text = '''
I dziecię bierze do ręki,
U łona białego tuli:
— „Luli, woła, mój maleńki,
Luli, mój maleńki, luli”. —'''

[[contents]]
text = '''
Gdy dziecię płakać przestało,
Zawiesza kosz na gałęzi,
I znowu ściska swe ciało,
I główkę nadobną zwęzi.'''

[[contents]]
text = '''
Znowu ją łuski powleką,
Od boków wyskoczą skrzelki,
Plusła, i tylko nad rzeką
Kipiące pękły bąbelki.'''

[[contents]]
text = '''
Tak co wieczora, co ranka,
Gdy sługa stanie w zakątku,
Wraz wypływa Świtezianka,
Żeby dać piersi dzieciątku.'''

[[contents]]
text = '''
Za cóż jednego wieczora
Nikt nie przychodzi na smugi?
Już zwykła przemija pora:
Nie widać z dziecięciem sługi.'''

[[contents]]
text = '''
Nie może on przyjść tą stroną,
Musi zaczekać troszeczkę,
Bo właśnie teraz pan z żoną
Poszli przechadzką nad rzeczkę.'''

[[contents]]
text = '''
Wrócił się, czekał z daleka,
Za gęstym usiadłszy krzakiem:
Lecz próżno czeka i czeka,
Nikt nie powracał tym szlakiem.'''

[[contents]]
text = '''
Wstaje, i {{4:dłoń w trąbkę zwinął}},
I patrzył przez palców szparę,
Ale i dzień już przeminął,
I mroki padają szare.'''

[[contents]]
text = '''
Czekał długo po zachodzie,
A gdy noc gwiazdy zapala,
Zbliża się z lekka ku wodzie
I śledzi oczyma z dala.'''

[[contents]]
text = '''
Przebóg! cudy, czy moc piekła?
Uderza go widok nowy:
Gdzie pierwej rzeczułka ciekła,
Tam suchy piasek i rowy.'''

[[contents]]
text = '''
Na brzegach porozrzucana
Wala się odzież bez ładu;
Ani pani, ani pana,
Nie widać nigdzie ni śladu.'''

[[contents]]
text = '''
Tylko {{5:z zatoki połową}}
Sterczał wielki głazu kawał,
I dziwną kształtu budową,
Dwa ludzkie ciała udawał.'''

[[contents]]
text = '''
Zdumiewa się wierny sługa,
Rozpierzchłych myśli nie złowił;
Przeszła godzina, i druga,
Nim wreszcie słówko przemówił.'''

[[contents]]
text = '''
„Krysiu, o Krysiu!” zawoła:
Echo mu „Krysiu” odpowie;
Lecz próżno patrzy dokoła,
Nikt nie pokazał się w rowie.'''

[[contents]]
text = '''
Patrzy na rów i na głazy,
Otrze pot na licu zbladłem,
I kiwnie głową trzy razy,
Jakby chciał mówić: już zgadłem.'''

[[contents]]
text = '''
Dzieciątko na ręce bierze,
Śmieje się dzikim uśmiechem,
I odmawiając pacierze,
Wraca do domu z pośpiechem.'''

[[annotations]]
text = "„urągać” — naśmiewać się z kogoś. [przypis edytorski]"
key = 1

[[annotations]]
text = "„wszystko woła” (z białorus.) — ciągle woła. [przypis redakcyjny]"
key = 2

[[annotations]]
text = "„skałka” — płaski kamyk nadbrzeżny, umiejętnie rzucony odbija się kilkakroć od powierzchni wody. [przypis redakcyjny]"
key = 3

[[annotations]]
text = "„dłoń w trąbkę zwinął” — aby lepiej dostrzec z odległości. [przypis redakcyjny]"
key = 4

[[annotations]]
text = "„z zatoki połową” — w połowie zatoki. [przypis redakcyjny]"
key = 5
