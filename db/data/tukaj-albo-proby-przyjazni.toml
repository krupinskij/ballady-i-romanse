key = "tukaj-albo-proby-przyjazni"
title = "Tutaj albo próby przyjaźni"
order = 11
link = "https://wolnelektury.pl/katalog/lektura/mickiewicz-tukaj.html"

notes = ["{{1:(We czterech częściach)}}"]

[[contents]]
character = "I"
text = '''
„Ja umieram. — Ja nie płaczę,
I wy chciejcie ulżyć sobie;
Prędzej, później legniem w grobie.
Nie wrócą na świat rozpacze.
Byłem panem mnogich włości,
Sławny potęgą i zbiorem;
Zamki me stały otworem
Dla przyjaciół i dla gości.
O potęgo! o człowieku!
Wielkie zamki, wielkie {{2:imie}},
Wielkie nic! Wielkość, czczy dymie!
Ja umieram w kwiecie wieku!
Gdy za mądrości widziadłem
Goniąc, zbiegam kraje cudze,
Gdy wzrok nad księgami trudzę,
Skarbnice nauk posiadłem:
O nauki! o człowieku!
Wielka mądrość, wielkie imie,
Wielkie nic! rozum, czczy dymie!
Ja umieram w kwiecie wieku!
Strzegłem ustaw świętej wiary
W duchu i serca prostocie;
Hojnie nagradzałem cnocie,
Kościołom niosłem ofiary.
O pobożności! człowieku!
Święta wiaro, święte imie,
Święte nic! cnoto, czczy dymie!
Ja umieram w kwiecie wieku!
Twórco, jakże igrasz srodze!
Kiedy mi dasz wiek niedługi,
Cóż, że mi dasz wierne sługi?
Czymże za wierność nagrodzę?
Dasz kochankę kochankowi,
Śmierć truje ślubów słodycze.
I tylu przyjaciół liczę!
Bądźcie zdrowi, bądźcie zdrowi!”'''

[[contents]]
text = '''
Tak na domowników ręku
Tukaj, pośród skarg i jęku,
Pożegnawszy świat na wieki,
Gasnące zamknął powieki.'''

[[contents]]
text = '''
Wtem grom łamie szczyty dachu,
Zadrżały zamkowe ściany,
Jakowyś starzec nieznany
Wlatuje na środek gmachu.
Siwy włos okrył mu skronie,
Twarz marszczkami rozorana,
Broda długa za kolana,
Na {{3:kosturze}} wsparte dłonie.
„Tukaju!” Porwał z pościeli
I wraz za sobą iść każe;
Już {{4:wierzchne}} sale minęli,
Minęli wały i straże.
Idą — ciemno, deszczyk kropi;
A {{5:srebrzysta twarz miesiąca}},
To grubawe mgły roztrąca,
To się znowu we mgle topi.
Idą ponad {{6:trzęskie}} kępy,
Mijają bagna, głębinie,
Hnilicy ciemnej ostępy,
{{7:Kołdyczewa}} nurty {{8:sinie}}.
Gdzie puszcza zarosła wkoło,
Spodem czarna, z wierzchu płowa,
Żwirami {{9:nasute}} czoło
wynosi góra Żarnowa,
Tam szli. Starzec kląkł na grobie,
Rozwarł usta, okiem błysnął,
Podniósł w górę ręce obie,
Trzykroć krzyknął, trzykroć świsnął.
„Tukaju, patrz, oto ścieżka!
Za ścieżką chatka na bagnie,
W chatce mędrzec {{10:Polel}} mieszka:
Mędrzec mędrca wspomóc pragnie.
Znana twa nauka, cnota;
Znam, że Bóg, węzły lubemi
Przywiązawszy cię do ziemi,
Długiego nie da żywota.
Ale rzucaj przestrach płony,
Mych sposobów uznaj {{11:dzielność}};
Żyj dla sług, przyjaciół, żony,
Lata, wieki, nieśmiertelność.
Ja pierwszy ziemskiemu oku
Śmiem do niej pokazać drogę;
Lecz podług ustaw wyroku
Dwom tylko pokazać mogę.
Wybierz drugiego człowieka,
Człowieka doznanej {{12:wiary}},
Któremu byś w każdej probie
Tak zaufał, jak sam sobie;
Trafisz — nieśmiertelność czeka!
Chybisz — śmierć i wieczne kary!”
— „Starcze! twe zjawienie wieszcze
Ciemna zasłona powleka,
Powiedz…” — „Powiadam ci jeszcze,
Wybierz drugiego człowieka.
Radź się twej głowy i serca,
Idzie o ciało i duszę!
Wierny albo przeniewierca,
Nieśmiertelność lub katusze!…
Czy mógłbyś {{13:zwierzyć się}} słudze?”'''

[[contents]]
text = '''
Tukaj nic nie odpowiada,
Bo któż zgadnie myśli cudze?
Bo zbyt częsta w sługach zdrada.
„Może kochance lub żonie?”
— „Tak…” wtem uciął, patrzy smutnie;
„Tak” rzecze i znowu utnie.
Myśli, sam się z sobą biedzi,
„Tak jest, kochance… tak, żonie!”
I wierzy, i strach nań pada,
I wątpi, i wstydem płonie;
Myśli, sam się z sobą biedzi,
Umyślił, już w odpowiedzi,
Już… i nic nie odpowiada.
— „Umrzyj więc! ty śmiałeś żądać?
Daj pokój żądaniom dzikim!
Ty nie masz ufności w nikim.
Wartoż dłużej świat oglądać?”
On myśli… — „Nikogoż z wiela?
Sługi, żony, przyjaciela?”
— On myśli… Tu w mgnieniu oka
Czerni się niebios sklepienie,
Słychać grzmienie, ziemi drżenie,
Kipią bagna, lasy gorą,
Niknie w płomieniach opoka,
I doliny, i jezioro.
Śród gromów, świstu i szczęku,
Czy to zły duch, czy moc Boża,
Tukaj znalazł się śród łoża,
Na swych domowników ręku.
Głos tylko zagrzmiał z daleka:
„Nie masz drugiego człowieka,
Któremu byś w każdej probie
Tak zaufał, jak sam sobie”.'''

[[contents]]
character = "II"
text = '''
„Ja mam, ja mam przyjaciela!”
Konający Tukaj woła.
Wraz uchodzi bladość z czoła,
Iskrą zdrowia oko strzela;
Tukaj wydarty mogile,
Wstaje, dziwią się doktory;
Wstaje, chodzi o swej sile,
Jakby nigdy nie był chory.
A wtem, na poduszce z boku,
Ujrzy z wolej skóry karty,
Gdzie tajemnice wyroku
Przeklęte spisały czarty.
Tukaj z ciekawością chwyta,
Siada, podparł się, i czyta:'''

[[contents]]
text = '''
„Kiedy {{14:miesiąc na młodziku}},
Idź za górę do gaiku,
Znajdziesz kamień, spod kamienia
Białego urwij korzenia,
Kiedy będziesz bliski śmierci,
Każ ciało posiec na ćwierci,
W wodzie zgotować korzonki,
Pocięte namaścić członki:
Znowu się duch z ciałem zrośnie,
W młodocianej wstaniesz wiośnie,
I możesz, skutkiem tych leków,
Umierać, wstawać, wiek wieków”.'''

[[contents]]
text = '''
Dalej tam były przestrogi:
Jak siekać głowę, jak nogi,
W jakiej wodzie smażyć trunek,
Po jakiej brać zioła szczypcie;
Ale na końcu w {{15:post-skrypcie}},
Taki dodano warunek:'''

[[contents]]
text = '''
„Jeśli użyty ktoś drugi
Do namaszczalnej posługi,
Zwiedzion przez nasze {{16:fortele}},
Innemu pokaże ziele
Lub w oznaczonej godzinie
Twego ciała nie namaści:
Wtenczas skutek zioła zginie,
Wtenczas piekło czeka waści.
Jeśli na to się ośmielisz,
Dla znaku, że zaszła zgoda,
Nasz poseł Mefistofelisz
Do wymiany traktat poda.
Ostrzegliśmy o fortelach,
Strzeż się; potem próżny {{17:kweres}}.
Dan w {{18:Erebie}}, w szabas rano;
{{19:Własną ręką podpisano:
Tak ma stać się: Lucyferes,
A za zgodność: Hadramelach}}».'''

[[contents]]
text = '''
Tukaj trochę się zagniewał,
Warunku się nie spodziewał.
Brodę na ręku podpiera,
Potarł czoło, skrzywił nosa,
Na kontrakt spojrzał z ukosa:
Tabaczki dwa razy zażył,
To na ziemię spuszcza oczy,
To po {{20:stolowaniu}} toczy.
Wziął {{21:pargamin}}, w ręku zważył;
Znowu nań zezem poziera,
Znowu czytał i odczytał,
Znowu zważył, znowu zmierzył,
{{22:Kułakiem}} o stół uderzył,
Westchnął, mruczał, zębem zgrzytał,
Ręce nad czoło zakłada,
Skoczył raptem i w zapędzie
Machnął ręką: „Niech tak będzie!”
Znowu umilkł, znowu siada,
Znowu myśli, znowu wstaje,
Znowu chodzi, znowu siada.
Niech go za to nikt nie łaje,
Bo z diabłami rzecz nie lada.'''

[[contents]]
text = '''
Myśli: albo wieczne życie,
Albo wiecznie diabłu dusza.
Nic nie mówi, myśli skrycie,
Tylko trochę wargą rusza.'''

[[contents]]
text = '''
Nadszedł już czas odpowiedzi.
Tukaj oddala się z tłumu
I do pracowni rozumu
Zamknąwszy się, jeden siedzi.
I tam swój traktat raz jeszcze,
Nim stempel przyjęcia zyska,
W surowej uwagi kleszcze
Bierze i porządnie ściska.
Tam myśl rozmaita ścieka
W jedne podobieństwa {{23:tygle}};
Tam jednę myśl niedościgle
Różnicy nożykiem sieka;
Sieka, topi na kształt wosku,
Aż wycisnął ekstrakt wniosku.
Obejrzawszy wniosek ściśle,
Tak rzekł po długim namyśle:
„Jakieżkolwiek to fortele,
O których słyszałem z góry,
Czy ich niewiele, czy wiele,
Trojakiej będą natury.
Chcąc kogo przywieść do zdrady,
Trzeba siły albo rady;
Albo podarunkiem skusić,
Albo strwożyć, albo zmusić.
Toż samo krótszymi słowy,
Będzie {{24:sylogizm}} takowy:
Trojaka do zguby droga,
Ciekawość, łakomstwo, trwoga.
Więc kto w tym trojakim względzie
Twardej nie ulegnie probie,
Takiemu już można będzie
Ufać jak samemu sobie”.'''

[[contents]]
text = '''
Tukaj, {{25:kontent}} z wynalazku,
Szuka atramentu, piasku,
Idzie kreślić pismo grzechu,
Ale idzie bez pośpiechu.
Już ciemno, pisać {{26:niewcześnie}},
W atramencie jakieś pleśnie;
Dwie świece musiał zapalać
I dwa kałamarze nalać.
Coś mu zabolało w łokciu;
Wziął pióro — na piórze włosek
I bardzo spisany nosek;
Otrząsł, przyciął na paznokciu.
{{26:Po długim względzie, rozględzie}},
Wreszcie pisze: NIECH TAK BĘDZIE.
Chciał dołożyć i nazwisko:
Lecz nim pierwsze T napisał,
Myślał pół godziny blisko,
Głową i piórem kołysał,
I nic więcej nie napisał;
Tylko do pierwszej litery,
Dodał małe kropki.... cztery.'''

[[contents]]
text = '''
Gdy już napisano widzi,
Jeszcze patrzy, jeszcze bada;
Niechaj z tego nikt nie szydzi,
Bo z diabłami rzecz nie lada.'''

[[contents]]
text = '''
Lecz jakże się musiał zdumieć,
Gdy głoska «B» w słowie BĘDZIE,
Zaczęła brzęczeć i szumieć,
I wzdymać wszystkie krawędzie.
Kręci się, beczy, podrasta
Jak na drożdżach kawał ciasta;
Dolna litery połowa
Wykurcza się w brzuch i żebra,
U zwierzchniej wypukła głowa,
Na kształt ogromnego cebra.
Szyjka jak u osy wąska,
{{28:Nosik}} orła, bródka kozła,
A z jednej go strony końska,
Z drugiej kurza łapka wiozła;
Pogląda okiem wołowem,
Skrzydła na kształt młyńskich wioseł…
Był to diabeł jednym słowem,
Był to Miefistofel poseł.'''

[[contents]]
text = '''
Jeszcze Tukaj nie mógł wiedzieć,
Czy żegnać, czy prosić siedzieć,
Kiedy przyskoczył zuchwalec,
Porwał za maleńki palec,
Zasadził nożyk pod skórką,
I umoczył we krwi piórko;
Piórko wścibił, ścisnął w ręku,
Ręką wodzi pomaleńku,
Gdy już U, K, A, J minął,
Zrobiło się całkiem TUKAJ.
Djabeł świsnął, czmychnął, zginął…
Terazże z nim ładu szukaj!'''

[[annotations]]
text = "„we czterech częściach” — W pierwszym tomie Poezji Mickiewicza z 1822 r. zostały opublikowane dwie pieśni Tukaja z takim dopiskiem autorskim; swojego zamierzenia Mickiewicz nigdy jednak nie zrealizował. Pozostałe dwie części dopisał kilka lat później Antoni Edward Odyniec. [przypis edytorski]"
key = 1

[[annotations]]
text = "„imie” (daw.) — tu: mienie, majątek. [przypis edytorski]"
key = 2

[[annotations]]
text = "„kostur” — kij, laska używany przez wędrowców do podpierania się. [przypis edytorski]"
key = 3

[[annotations]]
text = "„wierzchne” — górne, znajdujące się na piętrze. [przypis edytorski]"
key = 4

[[annotations]]
text = "„srebrzysta twarz miesiąca” — księżyc. [przypis edytorski]"
key = 5

[[annotations]]
text = "„trzęski” (daw.) — grząski. [przypis edytorski]"
key = 6

[[annotations]]
text = "„Kołdyczew” — nazwisko jeziora. [Wszystkie nazwy miejscowości: Hnilica, Kołdyczew, Żarnowa Góra pochodzą z okolic rodzinnego Zaosia Mickiewicza; przyp. red.]. [przypis autorski]"
key = 7

[[annotations]]
text = "„sinie” — sine. [przypis edytorski]"
key = 8

[[annotations]]
text = "„żwirami nasute” — zasypane żwirem. [przypis edytorski]"
key = 9

[[annotations]]
text = "„Polel” — imię rzekomej postaci (bóstwa) z mitologii słowiańskiej; Lel i Polel mieli być synami Łady, boga wojny (w wersji męskiej) a. miłości i płodności (w wersji męskiej). [przypis edytorski]"
key = 10

[[annotations]]
text = "„dzielność” — tu: siłę, skuteczność. [przypis edytorski]"
key = 11

[[annotations]]
text = "„doznanej wiary” — zaufanego; o sprawdzonej, doświadczonej wierności. [przypis edytorski]"
key = 12

[[annotations]]
text = "„zwierzyć się” — zawierzyć się; powierzyć komuś swój los. [przypis edytorski]"
key = 13

[[annotations]]
text = "„miesiąc na młodziku” — księżyc po nowiu. [przypis edytorski]"
key = 14

[[annotations]]
text = "„post scriptum” (łac.) — dopisek. [przypis edytorski]"
key = 15

[[annotations]]
text = "„fortel” — podstęp. [przypis edytorski]"
key = 16

[[annotations]]
text = "„kweres” (daw.) — zamieszanie, zamęt. [przypis edytorski]"
key = 17

[[annotations]]
text = "„Ereb” (mit. gr.) — najciemniejsza część Hadesu, także: bóstwo i uosobienie ciemności świata podziemnego; tu: piekło [przypis edytorski]"
key = 18

[[annotations]]
text = "„Własną ręką podpisano (…) A za zgodność: Hadramelach” — przedrzeźnianie formy ukazów carskich. [przypis edytorski]"
key = 19

[[annotations]]
text = "„stolowanie” (białorus.) — stoĺ (zapis fonetyczny): pułap. [przypis edytorski]"
key = 20

[[annotations]]
text = "„pargamin” — pergamin. [przypis edytorski]"
key = 21

[[annotations]]
text = "„kułak” — mocno zaciśnięta dłoń; pięść. [przypis edytorski]"
key = 22

[[annotations]]
text = "„tygiel” — ogniotrwałe naczynie. [przypis edytorski]"
key = 23

[[annotations]]
text = "„sylogizm” — schemat wnioskowania pośredniego złożonego z dwóch przesłanek i wynikającego z nich wniosku. [przypis edytorski]"
key = 24

[[annotations]]
text = "„kontent” (daw.) — zadowolony. [przypis edytorski]"
key = 25

[[annotations]]
text = "„niewczesny” — dziejący się w niewłaściwym czasie. [przypis edytorski]"
key = 26

[[annotations]]
text = "„po długim względzie, rozględzie” — po długim namyśle. [przypis edytorski]"
key = 27

[[annotations]]
text = "„nosik” — nosek. [przypis edytorski]"
key = 28
