key = "rekawiczka"
title = "Rękawiczka"
order = 9
link = "https://wolnelektury.pl/katalog/lektura/ballady-i-romanse-rekawiczka.html"

notes = ["{{1:(z Schillera)}}"]

[[contents]]
text = '''
Chcąc być widzem dzikich bojów,
Już u zwierzyńca {{2:podwojów}}
Król zasiada.
Przy nim książęta i {{3:panowie Rada}};
A gdzie {{4:wzniosły}} krążył ganek,
Rycerze obok kochanek.'''

[[contents]]
text = '''
Król skinął palcem, zaczęto igrzysko,
Spadły {{5:wrzeciądze}}: ogromne lwisko
Z wolna się toczy;
Podnosi czoło,
Milczkiem obraca oczy
Wokoło;
I ziewy rozdarł straszliwie,
I kudły zatrząsł na grzywie,
I wyciągnął cielska brzemię,
I obalił się na ziemię.'''

[[contents]]
text = '''
Król skinął znowu.
Znowu przemknie się krata:
Szybkiemi skoki, chciwy połowu
Tygrys wylata.
Spoziera z dala,
I kłami błyska,
Język wywala,
Ogonem ciska,
I lwa dokoła obiega;
Topiąc wzrok jaszczurczy,
Wyje i burczy;
Burcząc, na stronie przylega.'''

[[contents]]
text = '''
Król skinął znowu:
Znowu podwój otwarty:
I z jednego {{6:zachowu}}
Dwa wyskakują lamparty.
Łakoma boju, para zajadła
Już tygrysa opadła,
Już się tygrys z niemi drapie,
Już obydwu trzyma w łapie:
Wtem lew podniósł łeb do góry,
Zagrzmiał — i znowu cisze —
A dzicz z krwawemi pazury
Obiega, za mordem dysze,
Dysząc, na stronie przylega.'''

[[contents]]
text = '''
Wtem leci rękawiczka z krużganków pałacu,
Z rączek nadobnej Marty,
Pada między tygrysa i między lamparty
Na środek placu.'''

[[contents]]
text = '''
Marta z uśmiechem rzecze do Emroda:
„Kto mię tak kocha, jak po tysiąc razy
Czułemi przysiągł wyrazy,
Niechaj mi teraz rękawiczkę poda”.'''

[[contents]]
text = '''
Emrod przeskoczył zapory,
Idzie pomiędzy potwory,
Śmiało rękawiczkę bierze.
Dziwią się panie, dziwią się rycerze;
A on w zwycięskiej chwale
Wstępuje na krużganki.
Tam, {{7:od radosnej witany kochanki}},
Rycerz jej w oczy rękawiczkę rzucił:
„Pani, twych dzięków nie trzeba mi wcale”.
To rzekł i poszedł, i więcej nie wrócił.'''

[[annotations]]
text = "„z Schillera” — przekład Adama Mickiewicza powstał w kwietniu 1820 r. w Kownie; poeta zmienił imiona osób występujące w oryginale: król Franz (w tłumaczeniu polskim nie pada jego imię), dama imieniem Kunigund (tu: Marta), rycerz Delorges (tu: Emrod). [przypis edytorski]"
key = 1

[[annotations]]
text = "„podwoje” — podwójne drzwi a. brama. [przypis edytorski]"
key = 2

[[annotations]]
text = "„panowie Rada” — zwrot staropolski na oznaczenie senatu. [przypis redakcyjny]"
key = 3

[[annotations]]
text = "„wzniosły” — wzniesiony; znajdujący się wysoko. [przypis redakcyjny]"
key = 4

[[annotations]]
text = "„wrzeciądze” — zamknięcie drzwi a. bramy. [przypis edytorski]"
key = 5

[[annotations]]
text = "„z zachowu” — z zamkniętego miejsca. [przypis redakcyjny]"
key = 6

[[annotations]]
text = "„od radosnej witany kochanki” — dziś: „witany przez radosną kochankę”. [przypis edytorski]"
key = 7
