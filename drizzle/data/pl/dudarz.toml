key = "dudarz"
title = "Dudarz"
order = 13
link = "https://wolnelektury.pl/katalog/lektura/mickiewicz-dudarz.html"

notes = ["(Myśl z pieśni gminnej)"]

[[contents]]
text = '''
Jakiż to dziadek, jak gołąb siwy,
Z siwą aż do pasa brodą?
Dwaj go chłopczyki pod rękę wiodą,
Wiodą mimo naszej niwy.'''

[[contents]]
text = '''
Starzec na lirze brząka i nuci,
Chłopcy dmą w dudeczki z piórek.
Zawołam starca, niech się zawróci
I przyjdzie pod ten pagórek.'''

[[contents]]
text = '''
„Zawróć się, starcze, tu na igrzysko,
Tu się po {{1:siewbie}} weselim;
Co nam dał Pan Bóg, tem się podzielim,
I do wsi na noc stąd blisko”.'''

[[contents]]
text = '''
Posłuchał, przyszedł, skłonił się nisko
I usiadł sobie pod miedzą;
Przy nim po bokach chłopczyki siedzą,
Patrząc na wiejskie igrzysko.'''

[[contents]]
text = '''
Tu brzmią piszczałki, biją bębenki,
Płoną stosy suchych drewek;
Piją staruszki, skaczą panienki,
Obchodząc {{2:święto dosiewek}}.'''

[[contents]]
text = '''
Milczą piszczałki, głuchną bębenki,
Porzuca ogień gromadka;
Biegą staruszki, biegą panienki,
Biegą do dudarza dziadka.'''

[[contents]]
text = '''
„Witaj, dudarzu, witamy radzi,
W wesołej przychodzisz dobie;
Pewnie z daleka Pan Bóg prowadzi,
Pogrzej się i spocznij sobie”.'''

[[contents]]
text = '''
Wiodą, gdzie ogień, gdzie stół z murawy,
Sadzą dudarza pośrodku:
„Może pozwolisz na trochę strawy,
Albo na szklaneczkę miodku?'''

[[contents]]
text = '''
Widzim i lirę, widzim piszczałki:
Zagraj co nam {{3:samotrzeci}};
Napełnim za to tłomok, kobiałki,
I będziem wdzięczni waszeci”.'''

[[contents]]
text = '''
„No, stójcież cicho, — rzekł do gromadki —
Cicho, — powtarza, w dłoń klaska —
Jeżeli chcecie, zagram wam, dziatki,
A cóż wam zagrać?” — „Co łaska”.'''

[[contents]]
text = '''
Wziął w ręce lirę i szklankę sporą,
Miodem pierś starą zagrzewa:
Mrugnął na chłopców, ci dudki biorą;
Brząknął, nastroił i śpiewa:'''

[[contents]]
text = '''
„Idę ja Niemnem, jak Niemen długi,
Od wioseczki do wioseczki,
Z borku do borku, z smugów na smugi,
Śpiewając moje piosneczki.'''

[[contents]]
text = '''
Wszyscy się zbiegli, wszyscy słuchali,
Ale nikt mię nie rozumie!
Ja łzy ocieram, westchnienia tłumię,
I idę daléj a daléj.'''

[[contents]]
text = '''
Kto mię zrozumie, ten się użali,
I w białe uderzy dłonie;
Uroni łezkę, i ja uronię,
Ale już nie pójdę daléj”.'''

[[contents]]
text = '''
A wtem grać przestał. Nim znowu zacznie,
Przelotem spojrzał po błoniu:
Lecz w jednę stronę spoziera bacznie;
Któż tam stoi na ustroniu?'''

[[contents]]
text = '''
Stała pasterka i plotła wieniec,
To uplecie, to rozplecie,
A obok przy niej stoi młodzieniec,
I splecione przyjął kwiecie.'''

[[contents]]
text = '''
Spokojność duszy z jej widać czoła,
Ku ziemi spuszczone oko;
Nie była smutna ani wesoła,
Tylko coś myśli głęboko.'''

[[contents]]
text = '''
Jak puszkiem chwieje trawka zielona,
Choć wiatr przestanie oddychać:
Tak się na piersiach chwieje zasłona,
Chociaż westchnienia nie słychać.'''

[[contents]]
text = '''
Wtem z piersi {{4:listek}} zżółkły odepnie,
Listek nieznanego drzewa;
Spójrzy nań, rzuci i z cicha szepnie,
Jakby się na listek gniewa.'''

[[contents]]
text = '''
Odwraca głowę, odeszła nieco,
Podniosła w niebo źrenice;
Nagle na oczach łezki zaświecą
I róż wystąpił na lice.'''

[[contents]]
text = '''
A dudarz milczy, brząka powoli,
A wzrok utopił w pasterce,
Utopił w licu, lecz wzrok sokoli
Zdał się przedzierać aż w serce.'''

[[contents]]
text = '''
Znowu wziął lirę i spory dzbanek,
Miodem pierś starą zagrzewa,
Skinął na chłopców, ci do {{5:multanek}},
Brząknął, nastroił i śpiewa:'''

[[contents]]
text = '''
„Komu ślubny splatasz wieniec
Z róż, liliji i tymianka?
Ach, jak szczęśliwy młodzieniec,
Komu ślubny splatasz wieniec!'''

[[contents]]
text = '''
Pewnie dla twego kochanka?
Wydają łzy i rumieniec,
Komu ślubny splatasz wieniec
Z róż, liliji i tymianka?'''

[[contents]]
text = '''
Jednemu oddajesz wieniec
Z róż, liliji i tymianka;
Kocha cię drugi młodzieniec:
Ty jednemu oddasz wieniec,'''

[[contents]]
text = '''
Zostawże łzy i rumieniec
Dla nieszczęsnego kochanka,
Gdy szczęśliwy bierze wieniec
{{6:Z róż, liliji i tymianka}}”.'''

[[contents]]
text = '''
Na to szmer powstał; różne pogłoski
Pomiędzy ciżbą przytomną:
Tę piosnkę śpiewał ktoś z naszej wioski;
Lecz kto i kiedy — nie pomną.'''

[[contents]]
text = '''
Starzec ucisza, podnosi rękę:
„Słuchajcie, dzieci, — zawoła —
Powiem, od kogo mam tę piosenkę,
Może on był z tego sioła.'''

[[contents]]
text = '''
Kiedym wędrując przez kraje cudze
Królewiec zwiedził przechodem,
Wtenczas przypłynął z Litwy na {{7:strudze}}
Pasterz jakiś z tych stron rodem.'''

[[contents]]
text = '''
Smutny był bardzo, ale przyczyny
Smutku nie mówił nikomu,
Odbił się potem od swej drużyny
I nie powrócił do domu.'''

[[contents]]
text = '''
Często widziałem, czy świecą zorza,
Czyli księżyc w pełnym blasku,
Jak on po błoniach, albo u morza
Po nadbrzeżnym błądził piasku.'''

[[contents]]
text = '''
Posród skał nieraz, podobny skale,
Na deszczu, wietrze i chłodzie,
Odludny dumał, wiatrom swe żale,
A łzy powierzając wodzie.'''

[[contents]]
text = '''
Szedłem ku niemu; spozierał smutnie,
Ale ode mnie nie stronił;
Jam, nic nie mówiąc, nastroił lutnię,
Zaśpiewał, w struny zadzwonił.'''

[[contents]]
text = '''
Łzy mu się rzucą; lecz skinął czołem,
Że się to granie podoba;
Ścisnął za rękę, ja go ścisnąłem,
I zapłakaliśmy oba.'''

[[contents]]
text = '''
Poznaliśmy się lepiej nawzajem,
I byliśmy przyjaciele.
On zawsze milczał swoim zwyczajem,
I ja mówiłem niewiele.'''

[[contents]]
text = '''
Potem, gdy troską strawiony długą,
Już nie mógł rady dać sobie;
Ja towarzyszem, ja byłem sługą,
Jam go pilnował w chorobie.'''

[[contents]]
text = '''
Nędzny, w mych oczach gasnął powoli,
Raz mię przywołał do łoża:
»Czuję — rzekł — bliski koniec niedoli,
Niech się spełni wola Boża.'''

[[contents]]
text = '''
{{8:Zgrzeszyłem tylko, że moje lata
Tak się nadaremnie starły:
Ale bez żalu schodzę ze świata,
Dawno już na nim umarły.}}'''

[[contents]]
text = '''
Kiedy mię skał tych dziki zakątek
Ukrył przed gminu obliczem,
Odtąd już dla mnie świat ten był niczem:
Żyłem na świecie pamiątek.'''

[[contents]]
text = '''
Ty, coś mi wiernym został do grobu,
— Kończył, ściskając za ręce —
Nagrodzić tobie nie mam sposobu,
Wszakże to, co mam, poświęcę.'''

[[contents]]
text = '''
Znasz piosnkę, którąm po tyle razy
Śpiewał, płacząc nad mym losem;
Pomnisz zapewne wszystkie wyrazy,
I wiesz, jakim śpiewać głosem.'''

[[contents]]
text = '''
Mam jeszcze z bladych włosów zawiązkę
I zeschły cyprysu listek:
Naucz się piosnki, weź tę gałązkę,
To mój na ziemi skarb wszystek.'''

[[contents]]
text = '''
Idź, może znajdziesz na brzegach Niemna
Tę, której już nie obaczę;
Może jej piosnka będzie przyjemna,
Może nad listkiem zapłacze.'''

[[contents]]
text = '''
Nagrodzi starca, do domu przyjmie,
Powiedz…« Wtem oko ściemniało,
A w ustach {{9:Panny Najświętszej imię,
Wpół wymówione zostało}}.'''

[[contents]]
text = '''
Silił się jeszcze i w samym skonie
Na próżno coś wyrzec żądał;
Wskazał ku sercu i ku tej stronie,
Na którą, żyjąc, poglądał”. —'''

[[contents]]
text = '''
Tu przerwał dudarz i szukał okiem,
Dostając listek z papierka:
Lecz już nie była między natłokiem
Ta, której szukał — pasterka.'''

[[contents]]
text = '''
Z daleka tylko poznał {{10:sukienkę}},
Bo w chustce skryła twarz boską;
Jakiś młodzieniec wiódł ją pod rękę;
Już ich nie widać za wioską.'''

[[contents]]
text = '''
Przybiegła zgraja, gdzie starzec siedział.
„Co to jest?” wszyscy pytają…
On nic nie wiedział — może i wiedział,
Ale nie mówił przed zgrają.'''

[[annotations]]
text = "„siewba” — siew, obsiewanie pól. [przypis edytorski]"
key = 1

[[annotations]]
text = "„święto dosiewek” — obchodzone dawniej na wiosnę, nieraz o chłodzie wczesnej wiosny; dlatego płoną stosy suchych drewek. [przypis redakcyjny]"
key = 2

[[annotations]]
text = "„samotrzeci” — ty i dwaj chłopcy, we trzech. [przypis redakcyjny]"
key = 3

[[annotations]]
text = "„listek” — listek cyprysu, o którym mowa w IV części Dziadów. [przypis redakcyjny]"
key = 4

[[annotations]]
text = "„multanki” — dudki o kilku piszczałkach, nazywane od Multan (Wołoszczyzny), gdzie najpierw były w użyciu. [przypis redakcyjny]"
key = 5

[[annotations]]
text = "„Komu ślubny splatasz wieniec… Z róż liliji i tymianka” — te triolety wyjęte są z poezji Tomasza Zana [triolet — strofa pochodząca z wł. poezji średniowiecznej, ośmiowersowa, o układzie rymów abaaabab Red. WL]. [przypis autorski]"
key = 6

[[annotations]]
text = "„struga” — własc. strug (ros.), barka, galar rzeczny. [przypis redakcyjny]"
key = 7

[[annotations]]
text = "„Zgrzeszyłem tylko… Dawno już na nim umarły” — ta strofa przypomina słowa Gustawa z Upiora i z IV cz. Dziadów. [przypis redakcyjny]"
key = 8

[[annotations]]
text = "„Panny Najświętszej imię wpół wymówione zostało” — być może imię Maryli. [przypis redakcyjny]"
key = 9

[[annotations]]
text = "„sukienkę” — wymawiał Mickiewicz: „sukiękę”; dlatego rymuje z „rękę”. [przypis redakcyjny]"
key = 10
