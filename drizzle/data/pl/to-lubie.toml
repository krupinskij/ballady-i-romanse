key = "to-lubie"
title = "To lubię"
order = 8
link = "https://wolnelektury.pl/katalog/lektura/mickiewicz-ballady-i-romanse-to-lubie.html"

[[contents]]
text = '''
Spojrzyj, Marylo, gdzie się kończą gaje:
W prawo {{1:łóz}} gęsty zarostek,
W lewo się piękna dolina {{2:podaje}},
Przodem rzeczułka i mostek.'''

[[contents]]
text = '''
Tuż stara cerkiew; w niej puszczyk i sowy,
Obok dzwonnicy zrąb zgniły,
A za dzwonnicą {{3:chróśniak}} malinowy,
A w tym chróśniaku mogiły.'''

[[contents]]
text = '''
Czy tam bies siedział, czy dusza zaklęta,
Że o północnej godzinie,
Nikt, jak najstarszy człowiek zapamięta,
Miejsc tych bez trwogi nie minie.'''

[[contents]]
text = '''
Bo skoro północ nawlecze zasłony,
Cerkiew się z trzaskiem {{3:odmyka}},
W pustej zrąbnicy dzwonią same dzwony,
W chróstach coś huczy i ksyka.'''

[[contents]]
text = '''
Czasami płomyk okaże się blady,
Czasem grom trzaska po gromie,
Same się z mogił ruszają pokłady,
I larwy stają widomie.'''

[[contents]]
text = '''
Raz trup po drodze bez głowy się toczy,
To znowu głowa bez ciała,
Roztwiera gębę i wytrzeszcza oczy,
W gębie i w oczach żar pała.'''

[[contents]]
text = '''
Albo wilk bieży: pragniesz go odegnać,
Aż orlem skrzydłem wilk macha…
Dość „zgiń, przepadnij!” wyrzec i przeżegnać,
Wilk zniknie wrzeszcząc: cha, cha, cha!'''

[[contents]]
text = '''
Każdy podróżny oglądał te zgrozy,
I każdy musiał kląć drogę;
Ten złamał {{5:dyszel}}, ten wywrócił wozy,
Innemu zwichnął koń nogę.'''

[[contents]]
text = '''
Ja, chociaż pomnę, nieraz Andrzej stary
Zaklinał, nieraz przestrzegał:
Śmiałem się z {{6:djabłów}}, nie wierzyłem w czary,
Tamtędym jeździł i biegał.'''

[[contents]]
text = '''
Raz, gdy do Ruty jadę w czas noclegu,
Na moście z końmi wóz staje;
Próżno woźnica przynagla do biegu,
Hej! krzyczy, biczem {{7:zadaje}}.'''

[[contents]]
text = '''
Stoją, a potem skoczą z całej mocy,
Dyszel przy samej pękł {{8:szrubie}};
Zostać na polu, samemu i w nocy,
To lubię, rzekłem, to lubię!'''

[[contents]]
text = '''
Ledwiem dokończył, aż straszna {{9:martwica}}
Wypływa z {{10:blizkich}} wód toni;
Białe jej szaty, jak śnieg białe lica,
Ognisty wieniec na skroni.'''

[[contents]]
text = '''
Chciałem uciekać, padłem zalękniony,
Włos dębem stanął na głowie;
Krzyknę: niech będzie Chrystus pochwalony:
„Na wieki wieków” odpowie.'''

[[contents]]
text = '''
„Ktokolwiek jesteś poczciwy człowieku,
Coś mię zachował od męki,
Dożyj ty szczęścia i późnego wieku,
I pokój tobie i dzięki.”'''

[[contents]]
text = '''
„Widzisz przed sobą obraz grzesznej duszy, —
Wkrótce się niebem pochlubię;
Boś ty {{11:czyścowej}} zbawił mię katuszy
Tem jednem słówkiem: To lubię.'''

[[contents]]
text = '''
Dopóki gwiazdy zejdą i dopóki
We wsi kur pierwszy zapieje,
Opowiem tobie, a ty dla nauki
Opowiedz innym me dzieje.'''

[[contents]]
text = '''
Onego czasu żyłam ja na świecie,
Marylą zwana przed laty;
Ojciec mój, pierwszy urzędnik w powiecie,
Możny, poczciwy, bogaty.'''

[[contents]]
text = '''
Za życia pragnął sprawić mi wesele;
A żem dostatnia i młoda,
Zbiegło się zewsząd zalotników wiele,
Posag wabił i uroda.'''

[[contents]]
text = '''
{{12:Mnóztwo}} ich marnej pochlebiało dumie,
I to mi było do smaku,
Że kiedy w licznym kłaniano się tłumie,
Tłumem gardziłam {{13:bez braku}}.'''

[[contents]]
text = '''
Przybył i Józio; dwudziestą miał wiosnę,
Młody, cnotliwy, nieśmiały:
Obce dla niego wyrazy miłosne,
Choć czuł miłosne zapały.'''

[[contents]]
text = '''
Lecz próżno nędzny w oczach prawie znika,
Próżno i dzień i noc płacze;
W boleściach jego dla mnie radość dzika,
Śmiech obudzały rozpacze.'''

[[contents]]
text = '''
»Ja pójdę!« mówił ze łzami — »Idź sobie!«
Poszedł i umarł z miłości…
Tu nad rzeczułką, w tym zielonym grobie,
Złożone jego są kości.'''

[[contents]]
text = '''
Odtąd mi życie stało się nielube,
Późne uczułam wyrzuty;
Lecz ani sposób wynagrodzić zgubę,
Ani czas został pokuty.'''

[[contents]]
text = '''
Raz, gdy się w północ z rodzicami bawię,
Wzmaga się hałas, szum, świsty:
Przyleciał Józio, w straszliwej postawie,
Jak potępieniec ognisty.'''

[[contents]]
text = '''
Porwał, udusił gęszczą dymnych kłębów,
W czyścowe rzucił potoki,
Gdzie pośród jęku i zgrzytania zębów,
Takie słyszałam wyroki:'''

[[contents]]
text = '''
»Wiedziałaś, że się spodobało Panu
Z męża ród tworzyć niewieści,
Na osłodzenie mężom złego stanu,
Na rozkosz, nie na boleści.'''

[[contents]]
text = '''
Ty, jakbyś w piersiach miała serce z głazu,
Ani cię jęki ubodły,
Nikt nie uprosił słodkiego wyrazu,
Przez łzy, cierpienia i modły.'''

[[contents]]
text = '''
Za taką srogość, długie, długie lata,
Dręcz się w czyścowej zagubie;
Póki mąż jaki z {{14:tamecznego}} świata,
Nie powie na cię choć: lubię'''

[[contents]]
text = '''
Prosił i Józio niegdyś o to słowo
Gorzkie łzy lał nieszczęśliwy:
Prośże ty teraz nie łzą, nie namową,
Ale przez strachy i dziwy.«'''

[[contents]]
text = '''
Rzekł. Mnie natychmiast porwały złe duchy:
Odtąd już setny rok minie,
W dzień męczą, na noc zdejmują łańcuchy,
Rzucam ogniste głębinie.'''

[[contents]]
text = '''
I w cerkwi, albo na Józia mogile
Niebu i ziemi obrzydła,
Muszę podróżnych trwożyć w nocne chwile.
Różne udając straszydła.'''

[[contents]]
text = '''
Idących w błota zawiodę lub w gaje,
Jadącym konia uskubię;
A każdy naklnie, nafuka, nałaje —
Tyś pierwszy wyrzekł: to lubię.'''

[[contents]]
text = '''
Za to ci spadnie wyroków zasłona,
Przyszłość z pod ciemnych wskażę chmur.
Ach! {{15:i ty poznasz Marylę, lecz ona…}}”
Wtem na nieszczęście zapiał kur.'''

[[contents]]
text = '''
Skinęła tylko, widać radość z oczek,
Mieni się w parę cieniuchną,
Ginie, jak ginie bladawy obłoczek,
Kiedy zefiry nań dmuchną…'''

[[contents]]
text = '''
Patrzę — aż cały wóz stoi na łące.
Siadam, powoli strach mija;
Proszę za dusze w czyścu bolejące,
Zmówić trzy Zdrowaś {{16:Marya}}.'''

[[annotations]]
text = "„łóz” (starop.) — wierzb. [przypis edytorski]"
key = 1

[[annotations]]
text = "„podaje się” — znajduje się. [przypis edytorski]"
key = 2

[[annotations]]
text = "„chróśniak” (starop.) — chruśniak — teren porośnięty ostrokrzewami. [przypis edytorski]"
key = 3

[[annotations]]
text = "„odmyka” (starop.) — otwiera. [przypis edytorski]"
key = 4

[[annotations]]
text = "„dyszel” (daw.) — drąg do kierowania pojazdem zaprzężonym w konie. [przypis edytorski]"
key = 5

[[annotations]]
text = "„djabłów” — popr.: diabłów. [przypis edytorski]"
key = 6

[[annotations]]
text = "„zadaje” — uderza. [przypis edytorski]"
key = 7

[[annotations]]
text = "„szrubie” — popr.: śrubie. [przypis edytorski]"
key = 8

[[annotations]]
text = "„martwica” — widmo kobiece. [przypis edytorski]"
key = 9

[[annotations]]
text = "„blizkich” — popr.: bliskich. [przypis edytorski]"
key = 10

[[annotations]]
text = "„czyścowej” — popr.: czyśćcowej. [przypis edytorski]"
key = 11

[[annotations]]
text = "„mnóztwo” — popr.: mnóstwo. [przypis edytorski]"
key = 12

[[annotations]]
text = "„bez braku” (starop.) — bez wyjątku. [przypis edytorski]"
key = 13

[[annotations]]
text = "„tamecznego” (starop.) — tamtego. [przypis edytorski]"
key = 14

[[annotations]]
text = "„Ach! i ty poznasz Marylę, lecz ona…” — mowa o Maryli Wereszczakównie, z którą Mickiewicz romansował od 1818 lub 1819 r. Zaowocowało to niespełnioną miłością, ponieważ Maryla była zaręczona z hrabią Puttkamerem i w 1821 r. wzięła ślub z tymże. [przypis edytorski]"
key = 15

[[annotations]]
text = "„Marya” — popr.: Maria [przypis edytorski]"
key = 16
