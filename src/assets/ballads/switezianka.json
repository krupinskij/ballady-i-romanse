{
  "id": "switezianka",
  "title": "Świtezianka",
  "contents": [
    {
      "text": "Jakiż to chłopiec piękny i młody?\nJaka to obok dziewica?\nBrzegami sinej Świtezi wody\nIdą przy świetle księżyca."
    },
    {
      "text": "Ona mu z kosza daje maliny,\nA on jej kwiaty do wianka;\nPewnie kochankiem jest tej dziewczyny,\nPewnie to jego kochanka?..."
    },
    {
      "text": "Każdą noc prawie o jednej porze\nPod tym się widzą modrzewiem.\nMłody jest strzelcem w tutejszym borze;\nKto jest dziewczyna? ja nie wiem."
    },
    {
      "text": "Skąd przyszła? darmo śledzić kto pragnie,\nGdzie uszła? nikt jej nie zbada.\nJak mokry jaskier wschodzi na bagnie,\nJak ognik nocny przepada."
    },
    {
      "text": "— »Powiedz mi, piękna, luba dziewczyno,\nNa co nam te tajemnice?\nJaką przybiegłaś do mnie drożyną?\nGdzie dom twój, gdzie są rodzice?"
    },
    {
      "text": "»Minęło lato, zżółkniały liścia\nI dżdżysta nadchodzi pora:\nZawsze mam czekać twojego przyjścia\nNa dzikich brzegach jeziora?"
    },
    {
      "text": "»Zawszeż po kniejach jak sarna płocha,\nJak upiór błądzisz w noc ciemną?\nZostań się lepiej z tym, kto cię kocha,\nZostań się, o luba, ze mną!"
    },
    {
      "text": "»Chateczka moja stąd niedaleka\nPośrodku gęstej leszczyny;\nJest tam dostatkiem owoców, mleka,\nJest tam dostatkiem zwierzyny«."
    },
    {
      "text": "— »Stój, stój, odpowie, hardy młokosie,\nPomnę, co ojciec rzekł stary:\nSłowicze wdzięki w mężczyzny głosie,\nA w sercu lisie zamiary."
    },
    {
      "text": "»Więcej się waszej obłudy boję,\nNiż w zmienne ufam zapały;\nMożebym prośby przyjęła twoje:\nAle czy będziesz mnie stały?« —"
    },
    {
      "text": "Chłopiec przyklęknął, chwycił w dłoń piasku,\nPiekielne wzywał potęgi,\nKlął się przy świętym księżyca blasku...\nLecz czy dochowa przysięgi?"
    },
    {
      "text": "— »Dochowaj, strzelcze, to moja rada:\nBo kto przysięgę naruszy,\nAch biada jemu, za życia biada!\nI biada jego złej duszy!« —"
    },
    {
      "text": "To mówiąc, dziewka więcej nie czeka,\nWieniec włożyła na skronie,\nI pożegnawszy strzelca zdaleka,\nNa zwykłe uchodzi błonie."
    },
    {
      "text": "Próżno się za nią strzelec pomyka:\nRączym wybiegom nie sprostał;\nZnikła jak lekki powiew wietrzyka,\nA on sam jeden pozostał."
    },
    {
      "text": "Sam został, dziką powraca drogą,\nZiemia uchyla się grzązka.\nCisza wokoło, tylko pod nogą\nZwiędła szeleszcze gałązka."
    },
    {
      "text": "Idzie nad wodą, błędny krok niesie,\nBłędnemi strzela oczyma;\nWtem wiatr zaszumiał po gęstym lesie,\nWoda się burzy i wzdyma."
    },
    {
      "text": "Burzy się, wzdyma, pękają tonie,\nO niesłychane zjawiska!\nPonad srebrzyste Świtezi błonie\nDziewicza piękność wytryska."
    },
    {
      "text": "Jej twarz, jak róży bladej zawoje\nSkropione jutrzenki łezką:\nJako mgła lekka, tak lekkie stroje\nObwiały postać niebieską."
    },
    {
      "text": "— »Chłopcze mój piękny, chłopcze mój młody,\nZanuci czule dziewica:\nPoco wokoło Świtezi wody\nBłądzisz przy świetle księżyca?"
    },
    {
      "text": "»Poco żałujesz dzikiej wietrznicy,\nKtóra cię zwabia w te knieje,\nZawraca głowę, rzuca w tęsknicy,\nI może jeszcze się śmieje?"
    },
    {
      "text": "»Daj się namówić czułym wyrazem:\nPorzuć wzdychania i żale,\nDo mnie tu, do mnie, tu będziem razem\nPo wodnym pląsać krysztale."
    },
    {
      "text": "»Czy zechcesz, niby jaskółka chybka,\nOblicze tylko wód muskać,\nCzy zdrów jak rybka, wesół jak rybka,\nCały dzień ze mną się pluskać, —"
    },
    {
      "text": "»A na noc w łożu srebrnej topieli,\nPod namiotami zwierciadeł,\nNa miękkiej wodnych lilijek bieli,\nŚród boskich usnąć widziadeł.« —"
    },
    {
      "text": "Wtem z zasłon błysną piersi łabędzie...\nStrzelec w ziemię patrzy skromnie.\nDziewica w lekkim zbliża się pędzie,\nI — »do mnie, woła, pódź do mnie!«"
    },
    {
      "text": "I na wiatr lotne rzuciwszy stopy,\nJak tęcza śmiga w krąg wielki,\nTo znowu siekąc wodne zatopy,\nSrebrnemi pryska kropelki."
    },
    {
      "text": "Podbiega strzelec... i staje w biegu...\nI chciałby skoczyć i nie chce;\nWtem modra fala, prysnąwszy z brzegu,\nZlekka mu w stopy załechce."
    },
    {
      "text": "I tak go łechce i tak go znęca,\nTak się w nim serce rozpływa,\nJak gdy tajemnie rękę młodzieńca\nŚciśnie kochanka wstydliwa."
    },
    {
      "text": "Zapomniał strzelec o swej dziewczynie,\nPrzysięgą pogardził świętą,\nNa zgubę oślep bieży w głębinie,\nNową zwabiony ponętą."
    },
    {
      "text": "Bieży i patrzy, patrzy i bieży,\nNiesie go wodne przestworze:\nJuż zdala suchych odbiegł wybrzeży,\nNa średniem igra jeziorze."
    },
    {
      "text": "I już dłoń śnieżną w swej ciśnie dłoni,\nW pięknych licach topi oczy,\nUstami usta różane goni,\nI skoczne okręgi toczy:"
    },
    {
      "text": "Wtem wietrzyk świsnął, obłoczek pryska,\nCo ją w łudzącym krył blasku...\nPoznaje strzelec dziewczynę zbliska...\nAch, to dziewczyna z pod lasku!"
    },
    {
      "text": "— »A gdzie przysięga? gdzie moja rada?\nWszak kto przysięgę naruszy,\nAch, biada jemu, za życia biada!\nI biada jego złej duszy!"
    },
    {
      "text": "»Nie tobie igrać przez srebrne tonie,\nLub nurkiem pluskać w głąb jasną:\nSurowa ziemia ciało pochłonie,\nOczy twe żwirem zagasną."
    },
    {
      "text": "»A dusza przy tem świadomem drzewie\nNiech lat doczeka tysiąca:\nWiecznie piekielne cierpiąc zarzewie,\nNie ma czem zgasić gorąca.« —"
    },
    {
      "text": "Słyszy to strzelec, błędny krok niesie,\nBłędnemi rzuca oczyma;\nA wicher szumi po gęstym lesie,\nWoda się burzy i wzdyma."
    },
    {
      "text": "Burzy się, wzdyma i wre aż do dna,\nKręconym nurtem pochwyca.\nRoztwiera paszczę otchłań podwodna,\nGinie z młodzieńcem dziewica."
    },
    {
      "text": "Woda się dotąd burzy i pieni;\nDotąd przy świetle księżyca\nSnuje się para znikomych cieni:\nJestto z młodzieńcem dziewica."
    },
    {
      "text": "Ona po srebrnem pląsa jeziorze,\nOn pod tym jęczy modrzewiem.\nKto jest młodzieniec? strzelcem był w borze.\nA kto dziewczyna? ja nie wiem."
    }
  ]
}
