{
  "id": "pierwiosnek",
  "title": "Pierwiosnek",
  "next": {
    "id": "romantycznosc",
    "title": "Romantyczność"
  },
  "notes": ["(Primula veris)"],
  "contents": [
    {
      "text": "Z niebieskich najrańszą piosnek\nLedwie zadzwonił skowronek,\nNajrańszy kwiatek, pierwiosnek,\nBłysnął ze złotych obsłonek."
    },
    {
      "character": "Ja",
      "text": "Zawcześnie, kwiatku, zawcześnie,\nJeszcze północ mrozem dmucha,\nZ gór białe nie zeszły pleśnie,\nDąbrowa jeszcze nie sucha."
    },
    {
      "text": "Przymruż złociste światełka,\nUkryj się pod matki rąbek,\nNim cię zgubi szronu ząbek,\nLub chłodnej rosy perełka."
    },
    {
      "character": "Kwiatek",
      "text": "Dni nasze jak dni motylka;\nŻyciem wschód, śmiercią południe;\nLepsza w kwietniu jedna chwilka,\nNiż w jesieni całe grudnie."
    },
    {
      "text": "Czy dla Bogów szukasz datku,\nCzy dla druha lub kochanki,\nUpleć wianek z mego kwiatku,\nWianek to będzie nad wianki."
    },
    {
      "character": "Ja",
      "text": "W podłej trawce, w dzikim lasku\nUrosłeś, o kwiatku luby!\nMało wzrostu, mało blasku,\nCóż ci daje tyle chluby?"
    },
    {
      "text": "Ni to kolory jutrzenki,\nNi zawoje tulipana,\nNi liliowe sukienki,\nNi róży pierś malowana."
    },
    {
      "text": "Uplatam ciebie do wianka,\nLecz skądże ufności tyle?\nPrzyjaciele i kochanka\nCzy cię powitają mile?"
    },
    {
      "character": "Kwiatek",
      "text": "Powitają przyjaciele\nMnie, wiosny młodej aniołka;\nPrzyjaźń ma blasku niewiele\nI cień lubi jak me ziołka."
    },
    {
      "text": "Czym kochanki godzien rączek,\nPowiedz, niebieska Marylko!\nZa pierwszy młodości pączek\nZyskam pierwszą — ach! łzę tylko..."
    }
  ]
}
