{
  "id": "rekawiczka",
  "title": "Rękawiczka",
  "contents": [
    {
      "text": "Chcąc być widzem dzikich bojów,\nJuż u zwierzyńca podwojów\nKról zasiada.\nPrzy nim książęta i panowie Rada,\nA gdzie wzniosły krążył ganek,\nRycerze obok kochanek."
    },
    {
      "text": "Król skinął palcem, zaczęto igrzysko,\nSpadły wrzeciądze; ogromne lwisko\nZwolna się toczy,\nPodnosi czoło,\nMilczkiem obraca oczy\nWokoło,\nI ziewy rozdarł straszliwie,\nI kudły zatrząsł na grzywie,\nI wyciągnął cielska brzemię,\nI obalił się na ziemię."
    },
    {
      "text": "Król skinął znowu,\nZnowu przemknie się krata,\nSzybkimi skoki, chciwy połowu,\nTygrys wylata.\nSpoziera z dala\nI kłami błyska,\nJęzyk wywala,\nOgonem ciska\nI lwa dokoła obiega.\nTopiąc wzrok jaszczurczy\nWyje i burczy;\nBurcząc na stronie przylega."
    },
    {
      "text": "Król skinął znowu,\nZnowu podwój otwarty,\nI z jednego zachowu\nDwa wyskakują lamparty.\nŁakoma boju, para zajadła\nJuż tygrysa opadła,\nJuż się tygrys z nimi drapie,\nJuż obudwu trzyma w łapie;\nWtem lew podniósł łeb do góry,\nZagrzmiał - i znowu cisze -\nA dzicz z krwawymi pazury\nObiega... za mordem dysze.\nDysząc na stronie przylega."
    },
    {
      "text": "Wtem leci rękawiczka z krużganków pałacu,\nZ rączek nadobnej Marty,\nPada między tygrysa i między lamparty,\nNa środek placu."
    },
    {
      "text": "Marta z uśmiechem rzecze do Emroda:\n»Kto mię tak kocha, jak po tysiąc razy\nCzułymi przysiągł wyrazy,\nNiechaj mi teraz rękawiczkę poda«."
    },
    {
      "text": "Emrod przeskoczył zapory,\nIdzie pomiędzy potwory,\nŚmiało rękawiczkę bierze.\nDziwią się panie, dziwią się rycerze.\nA on w zwycięskiej chwale\nWstępuje na krużganki.\nTam od radośnej witany kochanki,\nRycerz jej w oczy rękawiczkę rzucił,\n»Pani, twych dzięków nie trzeba mi wcale«.\nTo rzekł i poszedł, i więcej nie wrócił."
    }
  ]
}
