{
  "id": "dudarz",
  "title": "Dudarz",
  "notes": ["(Myśl z pieśni gminnej)"],
  "contents": [
    {
      "text": "Jakiż to dziadek, jak gołąb siwy,\nZ siwą aż do pasa brodą?\nDwaj go chłopczyki pod rękę wiodą,\nWiodą mimo naszej niwy."
    },
    {
      "text": "Starzec na lirze brząka i nuci,\nChłopcy dmą w dudeczki z piórek.\nZawołam starca, niech się zawróci\nI przyjdzie pod ten pagórek."
    },
    {
      "text": "»Zawróć się, starcze, tu na igrzysko,\nTu się po siewbie weselim;\nCo nam dał Pan Bóg, tem się podzielim,\nI do wsi na noc stąd blizko«."
    },
    {
      "text": "Posłuchał, przyszedł, skłonił się nizko\nI usiadł sobie pod miedzą;\nPrzy nim po bokach chłopczyki siedzą,\nPatrząc na wiejskie igrzysko."
    },
    {
      "text": "Tu brzmią piszczałki, biją bębenki,\nPłoną stosy suchych drewek;\nPiją staruszki, skaczą panienki,\nObchodząc święto dosiewek."
    },
    {
      "text": "Milczą piszczałki, głuchną bębenki,\nPorzuca ogień gromadka;\nBiegą staruszki, biegą panienki,\nBiegą do dudarza dziadka."
    },
    {
      "text": "»Witaj, dudarzu, witamy radzi,\nW wesołej przychodzisz dobie;\nPewnie z daleka Pan Bóg prowadzi,\nPogrzej się i spocznij sobie«."
    },
    {
      "text": "Wiodą, gdzie ogień, gdzie stół z murawy,\nSadzą dudarza pośrodku:\n»Może pozwolisz na trochę strawy,\nAlbo na szklaneczkę miodku?"
    },
    {
      "text": "»Widzim i lirę, widzim piszczałki:\nZagraj co nam samotrzeci;\nNapełnim za to tłomok, kobiałki,\nI będziem wdzięczni waszeci«."
    },
    {
      "text": "»No, stójcież cicho — rzekł do gromadki —\nCicho — powtarza, w dłoń klaska —\nJeżeli chcecie, zagram wam, dziatki,\nA cóż wam zagrać?« — »Co łaska«."
    },
    {
      "text": "Wziął w ręce lirę i szklankę sporą,\nMiodem pierś starą zagrzewa:\nMrugnął na chłopców, ci dudki biorą;\nBrząknął, nastroił i śpiewa:"
    },
    {
      "text": "»Idę ja Niemnem, jak Niemen długi,\nOd wioseczki do wioseczki,\nZ borku do borku, z smugów na smugi,\nŚpiewając moje piosneczki."
    },
    {
      "text": "»Wszyscy się zbiegli, wszyscy słuchali,\nAle nikt mię nie rozumie!\nJa łzy ocieram, westchnienia tłumię,\nI idę dalej a daléj."
    },
    {
      "text": "»Kto mię zrozumie, ten się użali,\nI w białe uderzy dłonie;\nUroni łezkę, i ja uronię,\nAle już nie pójdę daléj«."
    },
    {
      "text": "A wtem grać przestał. Nim znowu zacznie,\nPrzelotem spojrzał po błoniu:\nLecz w jedną stronę spoziera bacznie;\nKtóż tam stoi na ustroniu?"
    },
    {
      "text": "Stała pasterka i plotła wieniec,\nTo uplecie, to rozplecie;\nA obok przy niej stoi młodzieniec,\nI splecione przyjął kwiecie."
    },
    {
      "text": "Spokojność duszy z jej widać czoła,\nKu ziemi spuszczone oko;\nNie była smutna, ani wesoła,\nTylko coś myśli głęboko."
    },
    {
      "text": "Jak puszkiem chwieje trawka zielona,\nChoć wiatr przestanie oddychać:\nTak się na piersiach chwieje zasłona,\nChociaż westchnienia nie słychać."
    },
    {
      "text": "Wtem z piersi listek zżółkły odepnie,\nListek nieznanego drzewa;\nSpojrzy nań, rzuci i z cicha szepnie,\nJakby się na listek gniewa."
    },
    {
      "text": "Odwraca głowę, odeszła nieco,\nPodniosła w niebo źrenice;\nNagle na oczach łezki zaświecą\nI róż wystąpił na lice."
    },
    {
      "text": "A dudarz milczy, brząka powoli,\nA wzrok utopił w pasterce,\nUtopił w licu, lecz wzrok sokoli\nZdał się przedzierać aż w serce."
    },
    {
      "text": "Znowu wziął lirę i spory dzbanek,\nMiodem pierś starą zagrzewa,\nSkinął na chłopców; ci do multanek;\nBrząknął, nastroił i śpiewa:"
    },
    {
      "text": "»Komu ślubny splatasz wieniec,\nZ róż, liliji i tymianka?\nAch, jak szczęśliwy młodzieniec,\nKomu ślubny splatasz wieniec!"
    },
    {
      "text": "»Pewnie dla twego kochanka?\nWydają łzy i rumieniec!...\nKomu ślubny splatasz wieniec\nZ róż, liliji i tymianka?"
    },
    {
      "text": "»Jednemu oddajesz wieniec,\nZ róż, liliji i tymianka;\nKocha cię drugi młodzieniec:\nTy jednemu oddasz wieniec."
    },
    {
      "text": "»Zostawże łzy i rumieniec,\nDla nieszczęsnego kochanka,\nGdy szczęśliwy bierze wieniec\nZ róż, liliji i tymianka«."
    },
    {
      "text": "Na to szmer powstał; różne pogłoski\nPomiędzy ciżbą przytomną:\nTę piosnkę śpiewał ktoś z naszej wioski:\nLecz kto i kiedy — nie pomną."
    },
    {
      "text": "Starzec ucisza, podnosi rękę:\n»Słuchajcie dzieci — zawoła —\nPowiem, od kogo mam tę piosenkę,\nMoże on był z tego sioła."
    },
    {
      "text": "»Kiedym, wędrując przez kraje cudze,\nKrólewiec zwiedził przechodem,\nWtenczas przypłynął z Litwy na strudze\nPasterz jakiś, z tych stron rodem."
    },
    {
      "text": "»Smutny był bardzo, ale przyczyny\nSmutku nie mówił nikomu.\nOdbił się potem od swej drużyny\nI nie powrócił do domu."
    },
    {
      "text": "Często widziałem, gdy świecą zorza,\nCzyli księżyc w pełnym blasku,\nJak on po błoniach, albo u morza\nPo nadbrzeżnym błądził piasku."
    },
    {
      "text": "»Pośród skał nieraz, podobny skale,\nNa deszczu, wietrze i chłodzie,\nOdludny dumał, wiatrom swe żale,\nA łzy powierzając wodzie."
    },
    {
      "text": "»Szedłem ku niemu: spozierał smutnie,\nAle odemnie nie stronił;\nJam, nic nie mówiąc, nastroił lutnię,\nZaśpiewał, w struny zadzwonił."
    },
    {
      "text": "»Łzy mu się rzucą; lecz skinął czołem,\nŻe się to granie podoba:\nŚcisnął za rękę, ja go ścisnąłem,\nI zapłakaliśmy oba."
    },
    {
      "text": "»Poznaliśmy się lepiej nawzajem,\nI byliśmy przyjaciele.\nOn zawsze milczał swoim zwyczajem,\nI ja mówiłem niewiele."
    },
    {
      "text": "»Potem, gdy troską strawiony długą,\nJuż nie mógł rady dać sobie;\nJa towarzyszem, ja byłem sługą,\nJam go pilnował w chorobie."
    },
    {
      "text": "»Nędzny w mych oczach gasnął powoli,\nRaz mię przywołał do łoża:\n»Czuję, rzekł, blizki koniec niedoli,\nNiech się spełni wola boża."
    },
    {
      "text": "Zgrzeszyłem tylko, że moje lata\n»Tak się nadaremnie starły:\n»Ale bez żalu schodzę ze świata,\n»Dawno już na nim umarły."
    },
    {
      "text": "»Kiedy mię skał tych dzikich zakątek,\n»Ukrył przed gminu obliczem,\n»Odtąd już dla mnie świat ten był niczem;\n»Żyłem na świecie pamiątek."
    },
    {
      "text": "»Ty, coś mi wiernym został do grobu,\n— »Kończył, ściskając za ręce —\n»Nagrodzić tobie nie mam sposobu,\n»Wszakże to, co mam, poświęcę."
    },
    {
      "text": "»Znasz piosnkę, którąm po tyle razy\n»Śpiewał, płacząc nad mym losem;\n»Pomnisz zapewne wszystkie wyrazy,\n»I wiesz, jakim śpiewać głosem."
    },
    {
      "text": "»Mam jeszcze z bladych włosów zawiązkę\nI zeschły cyprysu listek:\n»Naucz się piosnki, weź tę gałązkę,\n»To mój na ziemi skarb wszystek."
    },
    {
      "text": "»Idź, może znajdziesz nad brzegiem Niemna,\n»Tę, której już nie obaczę;\n»Może jej piosnka będzie przyjemna,\n»Może nad listkiem zapłacze."
    },
    {
      "text": "»Nagrodzi starca, do domu przyjmie,\n»Powiedz...« Wtem oko ściemniało,\nA w ustach Panny Najświętszej imię\nWpół wymówione zostało."
    },
    {
      "text": "»Silił się jeszcze i w samym skonie\nNapróżno coś wyrzec żądał;\nWskazał ku sercu i ku tej stronie,\nNa którą żyjąc poglądał«."
    },
    {
      "text": "Tu przerwał dudarz, i szukał okiem,\nDostając listek z papierka:\nLecz już nie była między natłokiem\nTa, której szukał — pasterka."
    },
    {
      "text": "Zdaleka tylko poznał sukienkę,\nBo w chustce skryła twarz boską;\nJakiś młodzieniec wiódł ją pod rękę;\nJuż ich nie widać za wioską."
    },
    {
      "text": "Przybiegła zgraja, gdzie starzec siedział:\n»Co to jest?« wszyscy pytają...\nOn nic nie wiedział — może i wiedział,\nAle nie mówił przed zgrają."
    }
  ]
}
