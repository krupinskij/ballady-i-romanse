{
  "id": "pani-twardowska",
  "title": "Pani Twardowska",
  "prev": {
    "id": "rekawiczka",
    "title": "Rękawiczka"
  },
  "next": {
    "id": "tukaj-albo-proby-przyjazni",
    "title": "Tutaj albo próby przyjaźni"
  },
  "contents": [
    {
      "text": "Jedzą, piją, lulki palą,\nTańce, hulanka, swawola;\nLedwie karczmy nie rozwalą,\nCha, cha! chi, chi! hejża! hola!"
    },
    {
      "text": "Twardowski siadł w końcu stoła,\nPodparł się w boki jak basza:\n»Hulaj dusza! hulaj!« woła,\nŚmieszy, tumani, przestrasza."
    },
    {
      "text": "Żołnierzowi, co grał zucha,\nWszystkich łaje i potrąca;\nŚwisnął szablą koło ucha,\nJuż z żołnierza masz zająca."
    },
    {
      "text": "Na patrona z trybunału,\nCo milczkiem wypróżniał rondel,\nZadzwonił kieską pomału:\nZ patrona robi się kondel."
    },
    {
      "text": "Szewcu w nos wyciął trzy szczutki,\nDo łba przymknął trzy rureczki,\nCmoknął: cmok, i gdańskiej wódki\nWytoczył ze łba pół beczki."
    },
    {
      "text": "Wtem, gdy wódkę pił z kielicha,\nKielich zaświstał, zazgrzytał;\nPatrzy na dno: — »Co u licha?\nPo coś tu, kumie, zawitał?«"
    },
    {
      "text": "Dyablik to był w wódce na dnie,\nIstny Niemiec, sztuczka kusa,\nSkłonił się gościom układnie,\nZdjął kapelusz i dał susa."
    },
    {
      "text": "Z kielicha aż na podłogę\nPada, rośnie na dwa łokcie,\nNos jak haczyk, kurzą nogę,\nI krogulcze ma paznogcie."
    },
    {
      "text": "»A, Twardowski... witam, bracie!«\nTo mówiąc bieży obcesem:\n»Cóż to, czyliż mię nie znacie?\nJestem Mefistofelesem."
    },
    {
      "text": "»Wszak ze mnąś na Łysej górze\nRobił o duszę zapisy:\nCyrograf na byczej skórze\nPodpisałeś ty i biésy."
    },
    {
      "text": "»Miały słuchać twego rymu;\nTy, jak dwa lata przebiegą,\nMiałeś pojechać do Rzymu,\nBy cię tam porwać jak swego."
    },
    {
      "text": "»Już i siedem lat uciekło,\nCyrograf nadal nie służy,\nTy czarami dręcząc piekło,\nAni myślisz o podróży."
    },
    {
      "text": "»Ale zemsta, choć leniwa,\nNagnała cię w nasze sieci:\nTa karczma Rzym się nazywa...\nKładę areszt na waszeci«."
    },
    {
      "text": "»Twardowski ku drzwiom się kwapił\nNa takie dictum acerbum;\nDyabeł za kontusz ułapił:\n»A gdzie jest nobile verbum?«"
    },
    {
      "text": "Co tu począć? kusa rada,\nPrzyjdzie już nałożyć głową...\nTwardowski na koncept wpada\nI zadaje trudność nową."
    },
    {
      "text": "»Patrz w kontrakt, Mefistofilu,\nTam warunki takie stoją:\nPo latach tylu, a tylu,\nGdy przyjdziesz brać duszę moją,"
    },
    {
      "text": "»Będę miał prawo trzy razy\nZaprządz ciebie do roboty,\nA ty najtwardsze rozkazy,\nMusisz spełnić co do joty."
    },
    {
      "text": "»Patrz, oto jest karczmy godło,\nKoń malowany na płótnie;\nJa chcę mu wskoczyć na siodło,\nA koń niech z kopyta utnie."
    },
    {
      "text": "»Skręć mi przytem biczyk z piasku,\nŻebym miał czem konia chłostać\nI wymuruj gmach w tym lasku,\nBym miał gdzie na popas zostać."
    },
    {
      "text": "»Gmach będzie z ziarnek orzecha,\nWysoki pod szczyt Krępaku,\nZ bród żydowskich ma być strzecha,\nPobita nasieniem z maku."
    },
    {
      "text": "»Patrz, oto na miarę ćwieczek,\nCal gruby, długi trzy cale,\nW każde z makowych ziarneczek\nWbij mi takie trzy bretnale."
    },
    {
      "text": "Mefistofil duchem skoczy,\nKonia czyści, karmi, poi,\nPotem bicz z piasku utoczy,\nI już w gotowości stoi."
    },
    {
      "text": "Twardowski dosiadł biegusa,\nPróbuje podskoków, zwrotów,\nStępa, galopuje, kłusa —\nPatrzy, aż i gmach już gotów."
    },
    {
      "text": "»No! wygrałeś, panie biésie,\nLecz druga rzecz nieskończona:\nTrzeba skąpać się w tej misie —\nA to jest woda święcona«."
    },
    {
      "text": "Dyabeł kurczy się i krztusi,\nAż zimny pot na nim bije:\nLecz pan każe, sługa musi,\nSkąpał się biedak po szyję."
    },
    {
      "text": "Wyleciał potem, jak z procy,\nOtrząsł się, dbrum! parsknął raźnie:\n»Teraz jużeś w naszej mocy,\nNajgorętsząm odbył łaźnię«."
    },
    {
      "text": "»Jeszcze jedno, będzie kwita:\nZaraz pęknie moc czartowska! —\nPatrzaj, oto jest kobiéta,\nMoja żoneczka, Twardowska."
    },
    {
      "text": "»Ja na rok u Belzebuba\nPrzyjmę za ciebie mieszkanie;\nNiech przez ten rok moja luba\nZ tobą, jak z mężem zostanie."
    },
    {
      "text": "»Przysiąż jej miłość, szacunek,\nI posłuszeństwo bez granic;\nZłamiesz choć jeden warunek,\nJuż cała ugoda za nic«."
    },
    {
      "text": "Dyabeł do niego pół ucha,\nPół oka zwrócił do samki:\nNiby patrzy, niby słucha —\nTymczasem już blizko klamki."
    },
    {
      "text": "Gdy mu Twardowski dokucza,\nOd drzwi, od okien odpycha:\nCzmychnąwszy dziurką od klucza,\nDotąd, jak czmycha, tak czmycha."
    }
  ]
}
