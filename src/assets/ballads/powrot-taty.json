{
  "id": "powrot-taty",
  "title": "Powrót taty",
  "contents": [
    {
      "text": "»Pójdźcie, o dziatki, pójdźcie wszystkie razem\nZa miasto, pod słup, na wzgórek;\nTam przed cudownym klęknijcie obrazem,\nPobożnie zmówcie paciorek."
    },
    {
      "text": "»Tato nie wraca: ranki i wieczory\nWe łzach go czekam i trwodze;\nRozlały rzeki, pełne zwierza bory,\nI pełno zbójców na drodze«."
    },
    {
      "text": "Słysząc to dziatki, biegną wszystkie razem,\nZa miasto, pod słup, na wzgórek;\nTam przed cudownym klękają obrazem,\nI zaczynają paciorek."
    },
    {
      "text": "Całują ziemię, potem: w imię Ojca,\nSyna i Ducha Świętego,\nBądź pochwalona Przenajświętsza Trójca\nTeraz i czasu wszelkiego."
    },
    {
      "text": "Potem Ojcze nasz, i Zdrowaś, i Wierzę,\nDziesięcioro i koronki:\nA kiedy całe zmówili pacierze,\nWyjmą książeczkę z kieszonki:"
    },
    {
      "text": "I litaniją do Najświętszej Matki,\nStarszy brat śpiewa, a z bratem:\n»Najświętsza Matko, przyśpiewują dziatki,\nZmiłuj się, zmiłuj nad tatem!«"
    },
    {
      "text": "Wtem słychać turkot. Wozy jadą drogą,\nI wóz znajomy na przedzie:\nSkoczyły dzieci i krzyczą, jak mogą:\n»Tato, ach, tato nasz jedzie!«"
    },
    {
      "text": "Obaczył kupiec, łzy radośne leje,\nZ wozu na ziemię wylata:\n»Ha, jak się macie, co się u was dzieje?\nCzyście tęskniły do tata?"
    },
    {
      "text": "»Mama czy zdrowa? ciotunia? domowi?\nA ot rodzynki w koszyku...«\nTen sobie mówi, a ten sobie mówi,\nPełno radości i krzyku."
    },
    {
      "text": "»Ruszajcie! kupiec na sługi zawoła,\nJa z dziećmi pójdę ku miastu«.\nIdzie... Aż zbójcy obskoczą dokoła,\nA zbójców było dwunastu."
    },
    {
      "text": "Brody ich długie, kręcone wąsiska,\nWzrok dziki, suknia plugawa;\nNoże za pasem, miecz u boku błyska,\nW ręku ogromna buława."
    },
    {
      "text": "Krzyknęły dziatki, do ojca przypadły,\nTulą się pod płaszcz na łonie,\nTruchleją sługi, struchlał pan wybladły,\nDrżące ku zbójcom wzniósł dłonie:"
    },
    {
      "text": "«Ach! bierzcie wozy, ach! bierzcie dostatek,\nTylko puszczajcie nas zdrowo,\nNie róbcie małych sierotami dziatek,\nI młodej małżonki wdową«."
    },
    {
      "text": "Nie słucha zgraja. Ten już wóz wyprzęga,\nZabiera konie; a drugi\n»Pieniędzy!« krzyczy, i buławą sięga;\nÓw z mieczem wpada na sługi."
    },
    {
      "text": "Wtem: »Stójcie, stójcie!« krzyknie starszy zbójca,\nI spędza bandę precz z drogi,\nA wypuściwszy i dzieci i ojca,\n»Idźcie, rzekł, dalej bez trwogi«."
    },
    {
      "text": "Kupiec dziękuje, a zbójca odpowie:\n»Nie dziękuj; wyznam ci szczerze,\nPierwszybym pałkę strzaskał na twej głowie,\nGdyby nie dziatek pacierze."
    },
    {
      "text": "»Dziatki sprawiły, że uchodzisz cało,\nDarzą cię życiem i zdrowiem;\nIm więc podziękuj za to, co się stało,\nA jak się stało, opowiem."
    },
    {
      "text": "»Zdawna już słysząc o przejeździe kupca,\nI ja, i moje kamraty,\nTutaj za miastem, przy wzgórku, u słupca,\nZasiadaliśmy na czaty."
    },
    {
      "text": "»Dzisiaj nadchodzę; patrzę między chrósty:\nModlą się dziatki do Boga;\nSłucham: z początku porwał mię śmiech pusty,\nA potem litość i trwoga."
    },
    {
      "text": "»Słucham: ojczyste przyszły na myśl strony,\nBuława upadła z ręki:\nAch! ja mam żonę, i u mojej żony\nJest synek taki maleńki."
    },
    {
      "text": "»Kupcze, jedź w miasto; ja do lasu muszę.\nWy, dziatki, na ten pagórek\nBiegajcie sobie, i za moją duszę\nZmówcie też czasem paciorek«."
    }
  ]
}
