{
  "id": "tukaj-albo-proby-przyjazni",
  "title": "Tutaj albo próby przyjaźni",
  "prev": {
    "id": "pani-twardowska",
    "title": "Pani Twardowska"
  },
  "next": {
    "id": "lilije",
    "title": "Lilije"
  },
  "notes": ["(We czterech częściach)"],
  "contents": [
    {
      "character": "I",
      "text": "»Ja umieram. — Ja nie płaczę.\nI wy chciejcie ulżyć sobie;\nPrędzej, później, legniem w grobie,\nNie wrócą na świat rozpacze.\n»Byłem panem mnogich włości,\nSławny potęgą i zbiorem;\nZamki me stały otworem\nDla przyjaciół i dla gości,\nO potęgo! o człowieku!\nWielkie zamki, wielkie imię,\nWielkie nic! Wielkość, czczy dymie!\nJa umieram w kwiecie wieku!"
    },
    {
      "text": "»Gdy za mądrości widziadłem\nGoniąc, zbiegam kraje cudze,\nGdy wzrok nad księgami trudzę,\nSkarbnice nauk posiadłem:\nO nauki! o człowieku!\nWielka mądrość, wielkie imię,\nWielkie nic! Rozum, czczy dymie!\nJa umieram w kwiecie wieku!\n»Strzegłem ustaw świętej wiary\nW ducha i serca prostocie;\nHojnie nagradzałem cnocie,\nKościołom niosłem ofiary:\nO pobożności! człowieku!\nŚwięta wiaro, święte imię,\nŚwięte nic! Cnoto, czczy dymie!\nJa umieram w kwiecie wieku.\n»Twórco, jakże igrasz srodze!\nKiedy mi dasz wiek niedługi,\nCoż, że mi dasz wierne sługi?\nCzemże za wierność nagrodzę?\nDasz kochankę kochankowi:\nŚmierć truje ślubów słodycze.\nI tylu przyjaciół liczę!\nBądźcie zdrowi, bądźcie zdrowi!«"
    },
    {
      "text": "Tak na domowników ręku\nTukaj, pośród skarg i jęku,\nPożegnawszy świat na wieki,\nGasnące zamknął powieki."
    },
    {
      "text": "Wtem grom łamie szczyty dachu,\nZadrżały zamkowe ściany,\nJakowyś starzec nieznany,\nWlatuje na środek gmachu.\nSiwy włos okrył mu skronie,\nTwarz marszczkami rozorana,"
    },
    {
      "text": "Broda długa za kolana,\nNa kosturze wsparte dłonie.\n»Tukaju!« Porwał z pościeli,\nI wraz za sobą iść każe;\nJuż wierzchne sale minęli,\nMinęli wały i straże.\nIdą — ciemno, deszczyk kropi:\nA srebrzysta twarz miesiąca,\nTo grubawe mgły roztrąca,\nTo się znowu we mgle topi.\nIdą ponad trzęskie kępy,\nMijają bagna, głębinie,\nHnilicy ciemnej ostępy,\nKołdyczewa nurty sinie,\nGdzie puszcza zarosła wkoło,\nSpodem czarna, zwierzchu płowa,\nŻwirami nasute czoło\nWynosi góra Żarnowa,\nTam szli. Starzec kląkł na grobie,\nRozwarł usta, okiem błysnął,\nPodniósł w górę ręce obie,\nTrzykroć krzyknął, trzykroć świsnął.\n»Tukaju, patrz, oto ścieżka!\nZa ścieżką chatka na bagnie,\nW chatce mędrzec Polel mieszka:\nMędrzec mędrca wspomódz pragnie.\nZnana twa nauka, cnota;\nZnam, że Bóg węzły lubemi,\nPrzywiązawszy cię do ziemi,\nDługiego nie da żywota.\nAle rzucaj przestrach płony,\nMych sposobów uznaj dzielność;\nŻyj dla sług, przyjaciół, żony,\nLata, wieki, nieśmiertelność."
    },
    {
      "text": "Ja pierwszy ziemskiemu oku,\nŚmiem do niej pokazać drogę;\nLecz podług ustaw wyroku,\nDwom tylko pokazać mogę.\nWybierz drugiego człowieka,\nCzłowieka doznanej wiary,\nKtóremubyś w każdej probie\nTak zaufał, jak sam sobie.\nTrafisz — nieśmiertelność czeka!\nChybisz — śmierć i wieczne kary!«"
    },
    {
      "text": "»Starcze! twe zjawienia wieszcze\nCiemna zasłona powleka,\nPowiedz...« — »Powiadam ci jeszcze:\nWybierz drugiego człowieka.\nRadź się twej głowy i serca:\nIdzie o ciało i duszę!\nWierny, albo przeniewierca,\nNieśmiertelność, lub katusze!...\nCzy mógłbyś się zwierzyć słudze?«"
    },
    {
      "text": "Tukaj nic nie odpowiada;\nBo któż zgadnie myśli cudze?\nBo zbyt częsta w sługach zdrada.\n»Może kochance, lub żonie?«\n»Tak...« wtem uciął, patrzy smutnie;\n»Tak« rzecze, i znowu utnie.\nMyśli, sam się z sobą biedzi,\n»Tak jest, kochance... tak, żonie!«\nI wierzy i strach nań pada,\nI wątpi, i wstydem płonie;\nMyśli, sam się z sobą biedzi;\nUmyślił, już w odpowiedzi,\nJuż... i nic nie odpowiada.\n»Umrzyj więc! ty śmiałeś żądać?\nDaj pokój żądaniom dzikim!"
    },
    {
      "text": "Ty nie masz ufności w nikim,\nWartoż dłużej świat oglądać?«\nOn myśli... »Nikogoż z wiela?\nSługi, żony, przyjaciela?«\nOn myśli... Tu, w mgnieniu oka,\nCzerni się niebios sklepienie,\nSłychać grzmienie, ziemi drżenie,\nKipią bagna, lasy gorą,\nNiknie w płomieniach opoka,\nI doliny i jezioro.\nŚród gromów świstu i szczęku,\nCzy to zły duch, czy moc boża,\nTukaj znalazł się śród łoża,\nNa swych domowników ręku.\nGłos tylko zagrzmiał zdaleka:\n»Niemasz drugiego człowieka,\nKtóremubyś w każdej probie\nTak zaufał, jak sam sobie«."
    },
    {
      "character": "II",
      "text": "»Ja mam, ja mam przyjaciela!«\nKonający Tukaj woła.\nWraz uchodzi bladość z czoła,\nIskrą zdrowia oko strzela;\nTukaj, wydarty mogile,\nWstaje, dziwią się doktory;\nWstaje, chodzi o swej sile,\nJakby nigdy nie był chory.\nA wtem na poduszce z boku,\nUjrzy z wolej skóry karty,\nGdzie tajemnice wyroku\nPrzeklęte spisały czarty.\nTukaj z ciekawością chwyta,\nSiada, podparł się, i czyta:"
    },
    {
      "text": "»Kiedy miesiąc na młodziku,\nIdź na górę do gaiku,\nZnajdziesz kamień, z pod kamienia\nBiałego urwij korzenia.\nKiedy będziesz blizki śmierci,\nKaż ciało posiec na ćwierci,\nW wodzie zgotować korzonki,\nPocięte namaścić członki:\nZnowu się duch z ciałem zrośnie,\nW młodocianej wstaniesz wiośnie,\nI możesz skutkiem tych leków\nUmierać, wstawać, wiek wieków«."
    },
    {
      "text": "Dalej tam były przestrogi:\nJak siekać głowę, jak nogi:\nW jakiej wodzie smażyć trunek,\nPo jakiej brać zioła szczypcie;\nAle w końcu w post-skrypcie,\nTaki dodano warunek:"
    },
    {
      "text": "»Jeśli użyty ktoś drugi,\nDo namaszczalnej posługi,\nZwiedzion przez nasze fortele,\nInnemu pokaże ziele,\nLub w oznaczonej godzinie,\nTwego ciała nie namaści;\nWtenczas skutek zioła zginie,\nWtenczas piekło czeka waści.\nJeśli na to się ośmielisz,\nDla znaku, że zaszła zgoda,\nNasz poseł Mefistofelisz,\nDo wymiany traktat poda.\nOstrzegliśmy o fortelach,\nStrzeż się; potem próżny kweres.\nDan w Erebie, w szabas rano;\nWłasną ręką podpisano:"
    },
    { "text": "Tak ma stać się: Lucyferes,\nA za zgodność: Hadramelach«." },
    {
      "text": "Tukaj trochę się zagniewał,\nWarunku się nie spodziewał.\nBrodę na ręku podpiera,\nPotarł czoło, skrzywił nosa,\nNa kontrakt spojrzał z ukosa:\nTabaczki dwa razy zażył,\nTo na ziemię spuszcza oczy,\nTo po stolowaniu toczy.\nWziął pergamin, w ręku zważył;\nZnowu nań zezem poziera,\nZnowu czytał i odczytał,\nZnowu zważył, znowu zmierzył,\nKułakiem o stół uderzył,\nWestchnął, mruczał, zębem zgrzytał,\nRęce nad czoło zakłada,\nSkoczył raptem i w zapędzie\nMachnął ręką: »Niech tak będzie!«\nZnowu umilkł, znowu siada,\nZnowu myśli, znowu wstaje,\nZnowu chodzi, znowu siada.\nNiech go za to nikt nie łaje,\nBo z dyabłami rzecz nie lada."
    },
    {
      "text": "Myśli: albo wieczne życie,\nAlbo wiecznie dyabłu dusza.\nNic nie mówi, myśli skrycie,\nTylko trochę wargą rusza."
    },
    {
      "text": "Nadszedł już czas odpowiedzi.\nTukaj oddala się z tłumu,\nI do pracowni rozumu\nZamknąwszy się, jeden siedzi,"
    },
    {
      "text": "I tam swój traktat raz jeszcze,\nNim stępel przyjęcia zyska,\nW surowej uwagi kleszcze\nBierze i porządnie ściska.\nTam myśl rozmaita ścieka\nW jedne podobieństwa tygle;\nTam jedną myśl niedościgle\nRóżnicy nożykiem sieka;\nSieka, topi, nakształt wosku,\nAż wycisnął ekstrakt wniosku.\nObejrzawszy wniosek ściśle,\nTak rzekł po długim namyśle:\n»Jakieżkolwiek to fortele,\nO których słyszałem z góry,\nCzy ich niewiele, czy wiele,\nTrojakiej będą natury.\nChcąc kogo przywieść do zdrady,\nTrzeba siły, albo rady;\nAlbo podarunkiem skusić,\nAlbo strwożyć, albo zmusić.\nToż samo krótszemi słowy,\nBędzie syllogizm takowy:\nTrojaka do zguby droga —\nCiekawość, łakomstwo, trwoga.\nWięc kto w tym trojakim względzie\nTwardej nie ulegnie probie,\nTakiemu już można będzie\nUfać, jak samemu sobie«."
    },
    {
      "text": "Tukaj, kontent z wynalazku,\nSzuka atramentu, piasku,\nIdzie kreślić pismo grzechu,\nAle idzie bez pośpiechu.\nJuż ciemno, pisać niewcześnie.\nW atramencie jakieś pleśnie;"
    },
    {
      "text": "Dwie świece musiał zapalać,\nI dwa kałamarze nalać.\nCoś mu zabolało w łokciu;\nWziął pióro, na piórze włosek,\nI bardzo spisany nosek:\nOtrząsł, przyciął na paznogciu.\nPo długim względzie, rozględzie,\nWreszcie pisze: niech tak będzie.\nChciał dołożyć i nazwisko:\nLecz nim pierwsze »T« napisał,\nMyślał pół godziny blizko,\nGłową i piórem kołysał,\nI nic więcej nie napisał;\nTylko do pierwszej litery\nDodał małe kropki.... cztery."
    },
    {
      "text": "Gdy już napisano widzi,\nJeszcze patrzy, jeszcze bada;\nNiechaj z tego nikt nie szydzi,\nBo z dyabłami rzecz nie lada."
    },
    {
      "text": "Lecz jakże się musiał zdumieć,\nGdy głoska B, w słowie będzie,\nZaczęła brzęczeć i szumieć,\nI wzdymać wszystkie krawędzie.\nKręci się, beczy, podrasta,\nJak na drożdżach kawał ciasta;\nDolna litery połowa,\nWykurcza się w brzuch i żebra,\nU zwierzchniej wypukła głowa,\nNakształt ogromnego cebra.\nSzyjka jak u osy wązka,\nNosik orła, bródka kozła,\nA z jednej go strony końska,\nZ drugiej kurza łapka wiozła;"
    },
    {
      "text": "Pogląda okiem wołowem,\nSkrzydła nakształt młyńskich wioseł...\nBył to dyabeł jednem słowem,\nBył to Mefistofel poseł."
    },
    {
      "text": "Jeszcze Tukaj nie mógł wiedzieć,\nCzy żegnać, czy prosić siedzieć,\nKiedy przyskoczył zuchwalec,\nPorwał za maleńki palec,\nZasadził nożyk pod skórką\nI umoczył we krwi piórko;\nPiórko wścibił, ścisnął w ręku,\nRęką wodzi pomaleńku,\nGdy już u, k, a, j, minął,\nZrobiło się całkiem Tukaj.\nDyabeł świsnął, czmychnął, zginął...\nTerazże z nim ładu szukaj!"
    }
  ]
}
