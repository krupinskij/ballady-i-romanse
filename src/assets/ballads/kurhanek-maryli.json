{
  "id": "kurhanek-maryli",
  "title": "Kurhanek Maryli",
  "prev": {
    "id": "powrot-taty",
    "title": "Powrót taty"
  },
  "next": {
    "id": "do-przyjaciol",
    "title": "Do przyjaciół"
  },
  "notes": ["(Myśl ze śpiewu litewskiego)", "Cudzy Człowiek, Dziewczyna, Jaś, Matka, Przyjaciółka"],
  "contents": [
    {
      "character": "Cudzy człowiek",
      "text": "Tam u Niemnowej odnogi,\nTam u zielonej rozłogi,\nCo to za piękny kurhanek?\nSpodem uwieńczon jak w wianek,\nW maliny, ciernie i głogi;\nBoki ma strojne murawą,\nGłowę ukwieconą w kwiaty.\nA na niej czeremchy drzewo\nA od niej idą trzy drogi:\nJedna droga na prawo,\nDruga droga do chaty,\nTrzecia droga na lewo.\nJa tędy płynę z wiciną,\nPytam się ciebie, dziewczyno,\nCo to za piękny kurhanek?"
    },
    {
      "character": "Dziewczyna",
      "text": "W całej wsi pytaj się, bracie,\nA cała wieś powie tobie:\nMaryla żyła w tej chacie,\nA teraz leży w tym grobie.\nNa prawej stronie te śladki\nUbite nogą pastuszka;\nTo jest drożyna jej matki,\nA stąd przychodzi jej drużka."
    },
    {
      "text": "Lecz oto błysnął poranek,\nPrzyjdą oni na kurhanek;\nUkryj się tu za stos łomu,\nSam ich posłuchasz niedoli,\nWłasne twe oczy zobaczą.\nPatrz w prawo... idzie kochanek.\nPatrz, matka idzie z domu,\nPatrz w lewo, przyjaciółka.\nWszyscy idą powoli,\nI niosą ziółka,\nI płaczą."
    },
    {
      "character": "Jaś",
      "text": "Marylo! o tej porze\nJeszcześmy się nie widzieli,\nJeszcześmy się nie ścisnęli.\nMarylo! zaszło zorze!\nTu czeka twój kochanek:\nCzy ty przespałaś ranek?\nCzy na mnie zagniewana?\nAch! Marylo kochana,\nGdzież się ty dotąd kryjesz?\nNie, nie przespałaś ranka,\nNie gniewasz się na Janka:\nLecz nie żyjesz, nie żyjesz!\nWięzi cię ten kurhanek,\nNie ujrzysz już kochanka,\nNie ujrzy cię kochanek!\nDawniej, kiedy spać szedłem, tem słodziłem chwile,\nŻe skoro się obudzę, obaczę Marylę,\nI dawniej spałem mile!\nTeraz, tutaj spać będę, od ludzi daleki,\nMoże ją we śnie ujrzę, gdy zamknę powieki;\nMoże zamknę na wieki!"
    },
    {
      "text": "Byłem ja gospodarny, gdy byłem szczęśliwy;\nChwalili mnie sąsiedzi,\nChwalił mię ojciec siwy:\nTeraz się ojciec biedzi;\nA ja ni ludziom, ni Bogu!\nNiech ziarno w polu przepadnie,\nNiech ginie siano ze stogu,\nNiech sąsiad kopy rozkradnie,\nNiech trzodę wyduszą wilki!\nNiemasz, niemasz Marylki!\nDaje mi ojciec chaty,\nDaje mi sprzęt bogaty,\nBym wziął w dom gospodynię;\nNamawiali mię swaty,\nNiemasz, niemasz Maryli!\nSwaty nie namówili:\nNie mogę, nie, nie mogę!\nWiem, ojcze, co uczynię:\nPójdę w daleką drogę,\nWięcej mnie nie znajdziecie\nChoćbyście i szukali,\nNie będę już na świecie,\nPrzystanę do Moskali,\nŻeby mię wraz zabili.\nNiemasz, niemasz Maryli!"
    },
    {
      "character": "Matka",
      "text": "Czemuż nie wstałam zrana?\nJuż w polu pełno ludzi.\nNiemasz cię, niemasz, kochana\nMarylo, któż mię obudzi?\nPłakałam przez noc całą,\nZasnęłam, kiedy dniało.\nMój Szymon gdzieś już w polu,\nWyprzedził on świtania;"
    },
    {
      "text": "Nie budził mię, mojego litując się bolu,\nPoszedł z kosą bez śniadania;\nKoś ty dzień cały, koś sobie,\nJa tutaj leżę na grobie.\nCzegóż mam iść do domu?\nKto nas na obiad zawoła?\nKto z nami siądzie do stoła?\nNiemasz, ach! niemasz komu!\nPókiśmy mieli ciebie,\nW domu było jak w niebie.\nU nas i wieczorynki,\nZ całej wsi chłopcy, dziewki,\nNajweselsze zażynki,\nNajhuczniejsze dosiewki.\nNiemasz cię! w domu pustynie!\nKażdy kto idzie, minie.\nZawiasy rdzewieją w sieni,\nMchem się dziedziniec zieleni:\nBóg nas opuścił, ludzie opuścili,\nNiemasz, niemasz Maryli!"
    },
    {
      "character": "Przyjaciółka",
      "text": "Tutaj bywało z ranku\nNad wodą sobie stoim,\nJa o twoim kochanku,\nTy mnie mówisz o moim.\nJuż więcej z sobą nie będziem mówili,\nNiemasz, niemasz Maryli!\nKtóż mi zwierzy się szczerze,\nKomuż się ja powierzę?\nAch, gdy z tobą, kochanie,\nSmutku i szczęścia nie dzielę,\nSmutek smutkiem zostanie,\nWeselem nie jest wesele."
    },
    { "text": "***" },
    {
      "text": "Słyszy to cudzy człowiek,\nWzdycha i łzy mu płyną,\nWestchnął, otarł łzy z powiek,\nI dalej poszedł z wiciną."
    }
  ]
}
