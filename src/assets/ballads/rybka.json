{
  "id": "rybka",
  "title": "Rybka",
  "notes": "(Ze śpiewu gminnego)",
  "contents": [
    {
      "text": "Od dworu, z pod lasa, z wioski,\nSmutna wybiega dziewica,\nRozpuściła na wiatr włoski\nI łzami skropiła lica."
    },
    {
      "text": "Przybiega na koniec łączki,\nGdzie w jezioro wpada rzeka;\nZałamuje białe rączki\nI tak żałośnie narzeka:"
    },
    {
      "text": "»O wy, co mieszkacie w wodzie,\nSiostry moje, Świtezianki,\nSłuchajcie w ciężkiej przygodzie\nGłosu zdradzonej kochanki."
    },
    {
      "text": "»Kochałam pana tak szczerze,\nOn mię przysięgał zaślubić:\nDziś księżnę za żonę bierze,\nKrysię ubogą chce zgubić."
    },
    {
      "text": "»Niechże sobie żyją młodzi,\nNiech się z nią obłudnik pieści,\nNiech tylko tu nie przychodzi\nUrągać się z mych boleści."
    },
    {
      "text": "»Dla opuszczonej kochanki\nCóż pozostało na świecie?\nPrzyjmijcie mię, Świtezianki:\nLecz moje dziecię... ach, dziecię!«"
    },
    {
      "text": "To mówiąc, rzewnie zapłacze,\nRączkami oczy zasłoni,\nI z brzegu do wody skacze,\nI w bystrej nurza się toni."
    },
    {
      "text": "Wtem z lasu, gdzie się dwór bieli,\nTysiączne świecą kagańce,\nZjeżdzają goście weseli,\nMuzyka, hałas i tańce."
    },
    {
      "text": "Lecz mimo tego hałasu\nPłacz dziecięcia słychać w lesie;\nWierny sługa wyszedł z lasu,\nI dziecię na ręku niesie."
    },
    {
      "text": "Ku wodzie obraca kroki,\nGdzie łoza, gęsto spleciona,\nWzdłuż wykręconej zatoki\nOkryła rzeki ramiona."
    },
    {
      "text": "Tam staje w ciemnym zakątku,\nPłacze i woła: — »Niestety!\nAch! któż da piersi dzieciątku?\nAch! gdzie ty, Krysiu, ach, gdzie ty?«"
    },
    {
      "text": "— »Tu jestem, w rzece, u spodu,\nCichy mu głos odpowiada:\nTutaj drżę cała od chłodu,\nA żwir mnie oczki wyjada."
    },
    {
      "text": "»Przez żwir, przez ostre kamuszki,\nFale mnie gwałtowne niosą;\nPokarm mój: koralki, muszki,\nA zapijam zimną rosą."
    },
    {
      "text": "Lecz sługa, jak na początku,\nTak wszystko woła: — »Niestety!\nAch! któż da piersi dzieciątku?\nAch! gdzie ty, Krysiu, ach, gdzie ty?"
    },
    {
      "text": "Wtem się coś zlekka potrąci\nŚród kryształowej przezroczy,\nWoda się zlekka zamąci,\nRybka nad wodę podskoczy;"
    },
    {
      "text": "I jak skałka, płaskim bokiem,\nGdy z lekkich rąk chłopca pierzchnie,\nTak nasza rybka podskokiem\nMokre całuje powierzchnie."
    },
    {
      "text": "Złotemi plamki nadobna,\nKraśne ma po bokach piórka,\nGłówka jak naparstek drobna,\nOczko drobne jak paciórka."
    },
    {
      "text": "Wtem rybią łuskę odwinie,\nSpojrzy dziewicy oczyma;\nZ głowy jasny włos wypłynie,\nSzyjka cieniuchna się wzdyma."
    },
    {
      "text": "Na licach różana krasa,\nPiersi, jak jabłuszka mleczne,\nRybią ma pletwę do pasa,\nPłynie pod chrósty nadrzeczne."
    },
    {
      "text": "I dziecię bierze do ręki,\nU łona białego tuli,\n— »Luli, woła, mój maleńki,\nLuli, mój maleńki, luli». —"
    },
    {
      "text": "Gdy dziecię płakać przestało,\nZawiesza kosz na gałęzi,\nI znowu ściska swe ciało,\nI główkę nadobną zwęzi."
    },
    {
      "text": "Znowu ją łuski powleką\nOd boków wyskoczą skrzelki;\nPlusła: i tylko nad rzeką\nKipiące pękły bąbelki."
    },
    {
      "text": "Tak co wieczora, co ranka,\nGdy sługa stanie w zakątku,\nWraz wypływa Świtezianka,\nŻeby dać piersi dzieciątku."
    },
    {
      "text": "Za cóż jednego wieczora\nNikt nie przychodzi na smugi?\nJuż zwykła przemija pora:\nNie widać z dziecięciem sługi."
    },
    {
      "text": "Nie może on przyjść tą stroną,\nMusi zaczekać troszeczkę,\nBo właśnie teraz pan z żoną\nPoszli przechadzką nad rzeczkę."
    },
    {
      "text": "Wrócił się, czekał zdaleka,\nZa gęstym usiadłszy krzakiem:\nLecz próżno czeka i czeka,\nNikt nie powracał tym szlakiem."
    },
    {
      "text": "Wstaje, i dłoń w trąbkę zwinął,\nI patrzył przez palców szparę,\nAle i dzień już przeminął,\nI mroki padają szare."
    },
    {
      "text": "Czekał długo po zachodzie;\nA gdy noc gwiazdy zapala,\nZbliża się zlekka ku wodzie\nI śledzi oczyma zdala."
    },
    {
      "text": "Przebóg! Cudy, czy moc piekła?\nUderza go widok nowy:\nGdzie pierwej rzeczułka ciekła,\nTam suchy piasek i rowy."
    },
    {
      "text": "Na brzegach porozrzucana\nWala się odzież bez ładu;\nAni pani, ani pana,\nNie widać nigdzie ni śladu."
    },
    {
      "text": "Tylko z zatoki połową\nSterczał wielki głazu kawał,\nI dziwną kształtu budową\nDwa ludzkie ciała udawał."
    },
    {
      "text": "Zdumiewa się wierny sługa,\nRozpierzchłych myśli nie złowił;\nPrzeszła godzina, i druga,\nNim wreszcie słówko przemowił:"
    },
    {
      "text": "»Krysiu, o Krysiu!« zawoła:\nEcho mu »Krysiu« odpowie;\nLecz próżno patrzy dokoła,\nNikt nie pokazał się w rowie."
    },
    {
      "text": "Patrzy na rów i na głazy,\nOtrze pot na licu zbladłem,\nI kiwnie głową trzy razy,\nJakby chciał mówić: już zgadłem."
    },
    {
      "text": "Dzieciątko na ręce bierze,\nŚmieje się dzikim uśmiechem,\nI odmawiając pacierze,\nWraca do domu z pośpiechem."
    }
  ]
}
