{
  "id": "switez",
  "title": "Świteź",
  "notes": ["(Do Michała Wereszczaki)"],
  "contents": [
    {
      "text": "Ktokolwiek będziesz w Nowogródzkiej stronie,\nDo Płużyn ciemnego boru\nWjechawszy, pomnij zatrzymać twe konie,\nByś się przypatrzył jezioru."
    },
    {
      "text": "Świteź tam jasne rozprzestrzenia łona,\nW wielkiego kształcie obwodu,\nGęstą po bokach puszczą oczerniona,\nA gładka jak szyba lodu."
    },
    {
      "text": "Jeżeli nocną przybliżysz się dobą\nI zwrócisz ku wodom lice:\nGwiazdy nad tobą i gwiazdy pod tobą,\nI dwa obaczysz księżyce."
    },
    {
      "text": "Niepewny, czyli szklana z pod twej stopy\nPod niebo idzie równina,\nCzyli też niebo swoje szklane stropy\nAż do nóg twoich ugina;"
    },
    {
      "text": "Gdy oko brzegów przeciwnych nie sięga,\nDna nie odróżnia od szczytu:\nZdajesz się wisieć w środku niebokręga,\nW jakiejś otchłani błękitu."
    },
    {
      "text": "Tak w noc, pogodna jeśli służy pora,\nWzrok się przyjemnie ułudzi...\nLecz żeby w nocy jechać do jeziora,\nTrzeba być najśmielszym z ludzi."
    },
    {
      "text": "Bo jakie szatan wyprawia tam harce!\nJakie się larwy szamocą!\nDrżę cały, kiedy bają o tem starce,\nI strach wspominać przed nocą."
    },
    {
      "text": "Nieraz śród wody gwar, jakoby w mieście,\nOgień i dym bucha gęsty,\nI zgiełk walczących, i wrzaski niewieście,\nI dzwonów gwałt, i zbrój chrzęsty."
    },
    {
      "text": "Nagle dym spada, hałas się uśmierza,\nNa brzegach tylko szum jodły,\nW wodach gadanie cichego pacierza,\nI dziewic żałosne modły."
    },
    {
      "text": "Co to ma znaczyć? różni różnie plotą:\nCóż, kiedy nie był nikt na dnie;\nBiegają wieści pomiędzy prostotą,\nLecz któż z nich prawdę odgadnie?"
    },
    {
      "text": "Pan na Płużynach, którego pradziady\nByły Świtezi dziedzice,\nZdawna przemyślał i zasięgał rady,\nJak te zbadać tajemnice."
    },
    {
      "text": "Kazał przybory w blizkiem robić mieście,\nI wielkie sypał wydatki:\nZwiązano niewód głęboki stóp dwieście,\nBudują czółna i statki."
    },
    {
      "text": "Ja ostrzegałem, że w tak wielkiem dziele\nDobrze, kto z Bogiem poczyna;\nDano więc na mszę w niejednym kościele,\nI ksiądz przyjechał z Cyryna."
    },
    {
      "text": "Stanął na brzegu, ubrał się w ornaty,\nPrzeżegnał, pracę pokropił;\nPan daje hasło: odbijają baty,\nNiewód się z szumem zatopił."
    },
    {
      "text": "Topi się, pławki nadół z sobą spycha,\nTak przepaść wody głęboka;\nPrężą się liny, niewód idzie z cicha,\nPewnie nie złowią ni oka."
    },
    {
      "text": "Na brzeg oboje wyjęto już skrzydło,\nCiągną ostatek więcierzy:\nPowiemże, jakie złowiono straszydło?\nChoć powiem, nikt nie uwierzy."
    },
    {
      "text": "Powiem jednakże. Nie straszydło wcale,\nŻywa kobieta w niewodzie!\nTwarz miała jasną, usta jak korale,\nWłos biały, skąpany w wodzie."
    },
    {
      "text": "Do brzegu dąży. A gdy jedni z trwogi\nNa miejscu stanęli głazem,\nDrudzy zwracają ku ucieczce nogi,\nŁagodnym rzecze wyrazem:"
    },
    {
      "text": "»Młodzieńcy! wiecie, że tutaj bezkarnie\nDotąd nikt statku nie spuści:\nKażdego śmiałka jezioro zagarnie\nDo nieprzebrnionych czeluści."
    },
    {
      "text": "»I ty zuchwały, i twoja gromada,\nWrazbyście poszli w głębinie:\nLecz że to kraj był twojego pradziada,\nŻe w tobie nasza krew płynie;"
    },
    {
      "text": "»Choć godna kary jest ciekawość pusta,\nLecz żeście z Bogiem poczęli:\nBóg wam przez moje opowiada usta\nDzieje tej cudnej topieli."
    },
    {
      "text": "»Na miejscach, które dziś piaskiem zaniosło,\nGdzie car i trzcina zarasta,\nPo których teraz wasze biega wiosło,\nStał okrąg pięknego miasta."
    },
    {
      "text": "»Świteź, i w sławne orężem ramiona\nI w kraśne twarze bogata,\nNiegdyś od książąt Tuhanów rządzona,\nKwitnęła przez długie lata."
    },
    {
      "text": "»Nie ćmił widoku ten ostęp ponury:\nPrzez żyzne wskroś okolice\nWidać stąd było Nowogródzkie mury,\nLitwy naówczas stolicę."
    },
    {
      "text": "»Raz niespodzianie obległ tam Mendoga\nPotężnem wojskiem car z Rusi;\nNa całą Litwę wielka padła trwoga,\nŻe Mendog poddać się musi."
    },
    {
      "text": "»Nim ściągnął wojsko z odległej granicy,\nDo ojca mego napisze:\n— »Tuhanie! w tobie obrona stolicy,\nŚpiesz, zwołaj twe towarzysze«. —"
    },
    {
      "text": "»Skoro przeczytał Tuhan list książęcy\nI wydał rozkaz do wojny:\nStanęło zaraz mężów pięć tysięcy,\nA każdy konny i zbrojny."
    },
    {
      "text": "»Uderzą w trąby, rusza młódź, już w bramie\nBłyska Tuhana proporzec:\nLecz Tuhan stanie i ręce załamie,\nI znowu jedzie na dworzec."
    },
    {
      "text": "»I mówi do mnie: — Jaż własnych mieszkańców\nDla obcej zgubię odsieczy?\nWszak wiesz, że Świteź nie ma innych szańców,\nPrócz naszych piersi i mieczy."
    },
    {
      "text": "Jeśli rozdzielę szczupłe wojsko moje,\nKrewnemu nie dam obrony;\nA jeśli wszyscy pociągniem na boje,\nJak będą córy i żony?"
    },
    {
      "text": "— »Ojcze, odpowiem, lękasz się niewcześnie,\nIdź, kędy sława cię woła,\nBóg nas obroni: dziś nad miastem we śnie\nWidziałam jego Anioła."
    },
    {
      "text": "»Okrążył Świteź miecza błyskawicą,\nI nakrył złotemi pióry,\nI rzekł mi: póki męże za granicą,\nJa bronię żony i córy. —"
    },
    {
      "text": "»Usłuchał Tuhan i za wojskiem goni;\nLecz gdy noc spadła ponura,\nSłychać gwar zdala, szczęk i tentent koni,\nI zewsząd straszny wrzask: ura!"
    },
    {
      "text": "»Zagrzmią tarany, padły bram ostatki,\nZewsząd pocisków grad leci,\nBiegą na dworzec starce, nędzne matki,\nDziewice i drobne dzieci."
    },
    {
      "text": "»Gwałtu! wołają, zamykajcie bramę,\nTuż, tuż, za nami Ruś wali.\nAch! zgińmy lepiej, zabijmy się same,\nŚmierć nas od hańby ocali."
    },
    {
      "text": "»Natychmiast wściekłość bierze miejsce strachu;\nMiecą bogactwa na stosy,\nPrzynoszą żagwie i płomień do gmachu,\nI krzyczą strasznymi głosy:"
    },
    {
      "text": "»Przeklęty będzie, kto się nie dobije!\nBroniłam, lecz próżny opór:\nKlęczą, na progach wyciągają szyje,\nA drugie przynoszą topór."
    },
    {
      "text": "»Gotowa zbrodnia... Czyli wezwać hordy\nI podłe przyjąć kajdany,\nCzy bezbożnymi wytępić się mordy?...\nPanie! zawołam, nad Pany:"
    },
    {
      "text": "»Jeśli nie możem ujść nieprzyjaciela,\nO śmierć błagamy u Ciebie,\nNiechaj nas lepiej Twój piorun wystrzela,\nLub żywych ziemia pogrzebie! —"
    },
    {
      "text": "»Wtem jakaś białość nagle mię otoczy,\nDzień zda się spędzać noc ciemną:\nSpuszczam ku ziemi przerażone oczy...\nJuż ziemi niema podemną!..."
    },
    {
      "text": "»Takeśmy uszły zhańbienia i rzezi.\nWidzisz to ziele dokoła?\nTo są małżonki i córki Świtezi,\nKtóre Bóg przemienił w zioła."
    },
    {
      "text": "»Białawem kwieciem, jak białe motylki,\nUnoszą się nad topielą;\nLiść ich zielony, jak jodłowe szpilki,\nKiedy je śniegi pobielą."
    },
    {
      "text": "»Za życia cnoty niewinnej obrazy,\nJej barwę mają po zgonie,\nW ukryciu żyją i nie cierpią skazy,\nŚmiertelne nie tkną ich dłonie."
    },
    {
      "text": "»Doświadczył tego car i ruska zgraja,\nGdy piękne ujrzawszy kwiecie,\nTen rwie i szyszak stalony umaja,\nTen wianki na skronie plecie."
    },
    {
      "text": "»Kto tylko ściągnął do głębiny ramię,\nTak straszna jest kwiatów władza,\nŻe go natychmiast choroba wyłamie,\nI śmierć gwałtowna ugadza."
    },
    {
      "text": "»Choć czas te dzieje wymazał z pamięci,\nPozostał sam odgłos kary,\nDotąd w swych baśniach prostota go święci,\nI kwiaty nazywa cary«. —"
    },
    {
      "text": "To mówiąc, pani zwolna się oddala,\nTopią się statki i sieci,\nSzum słychać w puszczy, poburzona fala\nZ łoskotem na brzegi leci."
    },
    {
      "text": "Jezioro do dna pękło nakształt rowu,\nLecz próżno za nią wzrok goni:\nWpadła, i falą nakryła się znowu,\nI więcej nie słychać o niéj."
    }
  ]
}
