{
  "id": "to-lubie",
  "title": "To lubię",
  "contents": [
    {
      "text": "Spojrzyj, Marylo, gdzie się kończą gaje:\nW prawo łóz gęsty zarostek,\nW lewo się piękna dolina podaje,\nPrzodem rzeczułka i mostek."
    },
    {
      "text": "Tuż stara cerkiew, w niej puszczyk i sowy,\nObok dzwonnicy zrąb zgniły,\nA za dzwonnicą chróśniak malinowy,\nA w tym chróśniaku mogiły."
    },
    {
      "text": "Czy tam bies siedział, czy dusza zaklęta,\nŻe o północnej godzinie,\nNikt, jak najstarszy człowiek zapamięta,\nMiejsc tych bez trwogi nie minie."
    },
    {
      "text": "Bo skoro północ nawlecze zasłony,\nCerkiew się z trzaskiem odmyka,\nW pustej zrąbnicy dzwonią same dzwony,\nW chróstach coś huczy i ksyka."
    },
    {
      "text": "Czasami płomyk okaże się blady,\nCzasem grom trzaska po gromie,\nSame się z mogił ruszają pokłady,\nI larwy stają widomie."
    },
    {
      "text": "Raz trup po drodze bez głowy się toczy,\nTo znowu głowa bez ciała;\nRoztwiera gębę i wytrzeszcza oczy,\nW gębie i w oczach żar pała."
    },
    {
      "text": "Albo wilk bieży; pragniesz go odegnać,\nAż orlem skrzydłem wilk macha...\nDość »zgiń, przepadnij!« wyrzec i przeżegnać,\nWilk zniknie, wrzeszcząc: cha, cha, cha!"
    },
    {
      "text": "Każdy podróżny oglądał te zgrozy,\nI każdy musiał kląć drogę;\nTen złamał dyszel, ten wywrócił wozy,\nInnemu zwichnął koń nogę."
    },
    {
      "text": "Ja, chociaż, pomnę, nieraz Andrzej stary\nZaklinał, nieraz przestrzegał:\nŚmiałem się z dyabłów, nie wierzyłem w czary,\nTamtędym jeździł i biegał."
    },
    {
      "text": "Raz, gdy do Ruty jadę w czas noclegu,\nNa moście z końmi wóz staje;\nPróżno woźnica przynagla do biegu,\nHej! krzyczy, biczem zadaje..."
    },
    {
      "text": "Stoją, a potem skoczą z całej mocy,\nDyszel przy samej pękł szrubie;\nZostać na polu samemu i w nocy,\nTo lubię, rzekłem, to lubię!"
    },
    {
      "text": "Ledwiem dokończył, aż straszna martwica\nWypływa z blizkich wód toni;\nBiałe jej szaty, jak śnieg białe lica,\nOgnisty wieniec na skroni."
    },
    {
      "text": "Chciałem uciekać, padłem zalękniony,\nWłos dębem stanął na głowie;\nKrzyknę: niech będzie Chrystus pochwalony!\n»Na wieki wieków« — odpowie."
    },
    {
      "text": "»Ktokolwiek jesteś, poczciwy człowieku,\nCoś mię zachował od męki,\nDożyj ty szczęścia i późnego wieku,\nI pokój tobie i dzięki."
    },
    {
      "text": "Widzisz przed sobą obraz grzesznej duszy,\nWkrótce się niebem pochlubię:\nBoś ty czyscowej zbawił mię katuszy\nTem jednem słówkiem: To lubię."
    },
    {
      "text": "»Dopóki gwiazdy zejdą i dopóki\nWe wsi kur pierwszy zapieje,\nOpowiem tobie, a ty dla nauki\nOpowiedz innym me dzieje."
    },
    {
      "text": "»Onego czasu żyłam ja na świecie,\nMarylą zwana przed laty;\nOjciec mój, pierwszy urzędnik w powiecie,\nMożny, poczciwy, bogaty."
    },
    {
      "text": "»Za życia pragnął sprawić mi wesele,\nA żem dostatnia i młoda,\nZbiegło się zewsząd zalotników wiele,\nPosag wabił i uroda."
    },
    {
      "text": "»Mnóstwo ich marnej pochlebiało dumie,\nI to mi było do smaku,\nŻe kiedy w licznym kłaniano się tłumie,\nTłumem gardziłam bez braku."
    },
    {
      "text": "»Przybył i Józio; dwudziestą miał wiosnę,\nMłody, cnotliwy, nieśmiały:\nObce dla niego wyrazy miłosne,\nChoć czuł miłosne zapały."
    },
    {
      "text": "»Lecz próżno nędzny w oczach prawie znika,\nPróżno i dzień i noc płacze;\nW boleściach jego dla mnie radość dzika,\nŚmiech obudzały rozpacze."
    },
    {
      "text": "»Ja pójdę!« — mówił ze łzami — »Idź sobie!«\nPoszedł i umarł z miłości...\nTu nad rzeczułką, w tym zielonym grobie,\nZłożone jego są kości."
    },
    {
      "text": "»Odtąd mi życie stało się nielube,\nPóźne uczułam wyrzuty;\nLecz ani sposób wynagrodzić zgubę,\nAni czas został pokuty."
    },
    {
      "text": "»Raz, gdy się w północ z rodzicami bawię,\nWzmaga się hałas, szum, świsty:\nPrzyleciał Józio w straszliwej postawie,\nJak potępieniec ognisty."
    },
    {
      "text": "»Porwał, udusił gęszczą dymnych kłębów,\nW czyscowe rzucił potoki,\nGdzie pośród jęku i zgrzytania zębów,\nTakie słyszałam wyroki:"
    },
    {
      "text": "— »Wiedziałaś, że się spodobało Panu\n»Z męża ród stworzyć niewieści,\n»Na osłodzenie mężom złego stanu,\n»Na roskosz, nie na boleści."
    },
    {
      "text": "»Ty, jakbyś w piersiach miała serce z głazu,\n»Ani cię jęki ubodły,\n»Nikt nie uprosił słodkiego wyrazu,\n»Przez łzy, cierpienia i modły."
    },
    {
      "text": "»Za taką srogość, długie, długie lata,\n»Dręcz się w czyscowej zagubie;\n»Póki mąż jaki z tamecznego świata,\n»Nie powie na cię choć: lubię."
    },
    {
      "text": "»Prosił i Józio niegdyś o to słowo,\n»Gorzkie łzy lał nieszczęśliwy:\n»Prośże ty teraz nie łzą, nie namową,\n»Ale przez strachy i dziwy«. —"
    },
    {
      "text": "»Rzekł. Mnie natychmiast porwały złe duchy;\nOdtąd już setny rok minie,\nW dzień męczą, na noc zdejmują łańcuchy,\nRzucam ogniste głębinie."
    },
    {
      "text": "»I w cerkwi, albo na Józia mogile,\nNiebu i ziemi obrzydła,\nMuszę podróżnych trwożyć w nocne chwile,\nRóżne udając straszydła."
    },
    {
      "text": "»Idących w błota zawiodę lub w gaje,\nJadącym konia uskubię;\nA każdy naklnie, nafuka, nałaje,\nTyś pierwszy wyrzekł: to lubię."
    },
    {
      "text": "»Za to ci spadnie wyroków zasłona,\nPrzyszłość z pod ciemnych wskażę chmur,\nAch! i ty poznasz Marylę, lecz ona...«\nWtem na nieszczęście zapiał kur."
    },
    {
      "text": "Skinęła tylko, widać radość z oczek,\nMieni się w parę cieniuchną,\nGinie, jak ginie bladawy obłoczek,\nKiedy zefiry nań dmuchną..."
    },
    {
      "text": "Patrzę — aż cały wóz stoi na łące.\nSiadam, powoli strach mija;\nProszę za dusze, w czyscu bolejące,\nZmówić trzy Zdrowaś Maryja."
    }
  ]
}
