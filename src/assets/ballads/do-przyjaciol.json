{
  "id": "do-przyjaciol",
  "title": "Do przyjaciół",
  "prev": {
    "id": "kurhanek-maryli",
    "title": "Kurhanek Maryli"
  },
  "next": {
    "id": "to-lubie",
    "title": "To lubię"
  },
  "notes": ["(Posyłając im balladę »To lubię«)"],
  "contents": [
    {
      "text": "Bije raz, dwa, trzy... już północna pora:\nGłuche wokoło zacisze,\nWiatr tylko szumi po murach klasztora,\nI psów szczekanie gdzieś słyszę."
    },
    {
      "text": "Świeca w lichtarzu dopala się na dnie:\nRaz w głębi tłumi ogniska,\nZnowu się wzmoże i znowu opadnie,\nBłyska, zagasa i błyska."
    },
    {
      "text": "Straszno!... Nie była straszną ta godzina,\nGdy były nieba łaskawsze;\nIleż mi słodkich chwilek przypomina!\nPrecz!... to już znikło na zawsze!"
    },
    {
      "text": "Teraz ja szczęścia szukam ot w tej księdze...\nKsięga znudziła, porzucam;\nZnowu ku lubym przedmiotom myśl pędzę,\nTo marzę, to się ocucam."
    },
    {
      "text": "Czasem, gdy słodkie złudzi zachwycenie,\nKochankę widzę lub braci;\nZrywam się, patrzę: aż tylko po ścienie\nBiega cień własnej postaci."
    },
    {
      "text": "Ot, lepiej pióro wezmę i śród ciszy,\nGdy się bez ładu myśl plącze,\nZacznę coś pisać dla mych towarzyszy,\nZacznę, bo nie wiem, czy skończę."
    },
    {
      "text": "Może też pamięć o minionej wiośnie\nZimowy wietrzyk umili;\nChcę coś okropnie, coś pisać miłośnie,\nO strachach i o Maryli."
    },
    {
      "text": "Kto pragnie pędzlem swe rozsławić imię,\nNiech jej maluje portrety;\nWieszcz w nieśmiertelnym niech opiewa rymie\nSerca, rozumu zalety;"
    },
    {
      "text": "Mnie choć to wszystko w umyśle przytomne,\nPociechy szukam, nie sławy:\nLepiej wam powiem, jeżeli przypomnę,\nJakie z nią miałem zabawy."
    },
    {
      "text": "Maryla słodkie miłości wyrazy\nDzieliła skąpo w rachubie:\nChoć jej kto kocham mówił po sto razy,\nNie rzekła nawet i lubię."
    },
    {
      "text": "Za to więc w Rucie, pod północną chwilę,\nKiedy się wszyscy spać kładą,\nJa na dobranoc żegnając Marylę,\nTaką straszyłem balladą."
    }
  ]
}
