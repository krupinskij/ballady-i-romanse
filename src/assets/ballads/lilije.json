{
  "id": "lilije",
  "title": "Lilije",
  "notes": ["(Z pieśni gminnej)"],
  "contents": [
    {
      "text": "Zbrodnia to niesłychana:\nPani zabija pana.\nZabiwszy, grzebie w gaju,\nNa łączce przy ruczaju.\nGrób liliją zasiewa,\nZasiewając, tak śpiewa:\n»Rośnij, kwiecie, wysoko,\nJak pan leży głęboko;\nJak pan leży głęboko,\nTak ty rośnij wysoko«."
    },
    {
      "text": "Potem cała skrwawiona,\nMęża zbójczyni żona,\nBieży przez łąki, przez knieje,\nI górą i dołem i górą.\nZmrok pada, wietrzyk wieje;\nCiemno, wietrzno, ponuro.\nWrona gdzieniegdzie kracze,\nI puhają puhacze."
    },
    {
      "text": "Bieży w dół do strumyka,\nGdzie stary rośnie buk,\nDo chatki pustelnika,\nStuk-stuk, stuk-stuk!"
    },
    {
      "text": "»Kto tam?« Spadła zapora,\nWychodzi starzec, świeci;\nPani nakształt upiora\nZ krzykiem do chatki leci.\nHa! ha! zsiniałe usta,\nOczy przewraca w słup,\nDrżąca, zbladła jak chusta;\n»Ha! mąż, ha! trup!«"
    },
    {
      "text": "»Niewiasto, Pan Bóg z tobą!\nCo ciebie tutaj niesie?\nWieczorną, słotną dobą,\nCo robisz sama w lesie?«"
    },
    {
      "text": "— »Tu za lasem, za stawem,\nBłyszczą mych zamków ściany,\nMąż z królem Bolesławem\nPoszedł na Kijowiany.\nLato za latem bieży,\nNiemasz go z bojowiska,\nJa młoda śród młodzieży,\nA droga cnoty ślizka!"
    },
    {
      "text": "Nie dochowałam wiary,\nAch! biada mojej głowie!\nKról srogie głosi kary;\nPowrócili mężowie."
    },
    {
      "text": "»Ha! ha! mąż się nie dowie!\nOto krew! oto nóż!\nPo nim już, po nim już!\nStarcze, wyznałam szczerze,\nTy głoś świętemi usty,\nJakie mówić pacierze,\nGdzie mam iść na odpusty?\nAch! pójdę aż do piekła,\nZniosę bicze, pochodnie,\nByleby moją zbrodnię\nWieczysta noc powlekła«."
    },
    {
      "text": "— »Niewiasto — rzecze stary —\nWięc ci nie żal rozboju,\nAle tylko strach kary?\nIdźże sobie w pokoju,\nRzuć bojaźń, rozjaśń lica,\nWieczna twa tajemnica.\nBo takie sądy boże,\nIż co ty zrobisz skrycie,\nMąż tylko wydać może,\nA mąż twój stracił życie«."
    },
    {
      "text": "Pani z wyroku rada,\nJak wpadła, tak wypada.\nBieży nocą do domu,\nNic nie mówiąc nikomu.\nStoją dzieci przed bramą:\n»Mamo — wołają — mamo!\nA gdzie został nasz tato?«\n»Nieboszczyk? co? wasz tato?«"
    },
    { "text": "— Nie wie, co mówić na to —\n»Został w lesie za dworem,\nPowróci dziś wieczorem«." },
    {
      "text": "Czekają wieczór dzieci;\nCzekają drugi, trzeci;\nCzekają tydzień cały;\nNareszcie zapomniały."
    },
    {
      "text": "Pani zapomnieć trudno;\nNie wygnać z myśli grzechu.\nZawsze na sercu nudno,\nNigdy na ustach uśmiechu,\nNigdy snu na źrenicy!\nBo często w nocnej porze\nCoś stuka się na dworze,\nCoś chodzi po świetlicy:\n»Dzieci, woła, to ja to,\nTo ja dzieci, wasz tato«."
    },
    {
      "text": "Noc przeszła, zasnąć trudno;\nNie wygnać z myśli grzechu.\nZawsze na sercu nudno,\nNigdy na ustach śmiechu!"
    },
    {
      "text": "»Idź, Hanko, przez dziedziniec;\nSłyszę tętent na moście,\nI kurzy się gościniec:\nCzy nie jadą tu goście?\nIdź na gościniec i w las,\nCzy kto nie jedzie do nas?«"
    },
    {
      "text": "— »Jadą, jadą w tę stronę,\nTuman na drodze wielki,\nRżą, rżą koniki wrone,\nOstre błyszczą szabelki,\nJadą, jadą panowie,\nNieboszczyka bratowie!« —"
    },
    {
      "text": "— »A witajże, czy zdrowa?\nWitajże nam, bratowa.\nGdzie brat?« — »Nieboszczyk brat\nJuż pożegnał ten świat«.\n— »Kiedy?« — »Dawno, rok minął,\nUmarł.. na wojnie zginął«.\n— »To kłamstwo, bądź spokojna,\nJuż skończyła się wojna,\nBrat zdrowy i ochoczy,\nUjrzysz go na twe oczy«."
    },
    {
      "text": "Pani ze strachu zbladła,\nZemdlała i upadła;\nOczy przewraca w słup,\n»Gdzie on? gdzie mąż? gdzie trup?«\nPowoli się ocuca;\nMdlała niby z radości\nI pytała u gości:\n»Gdzie mąż, gdzie me kochanie,\nKiedy przedemną stanie?"
    },
    {
      "text": "— »Powracał razem z nami,\nLecz przodem chciał pośpieszyć,\nNas przyjąć z rycerzami,\nI twoje łzy pocieszyć.\nDziś, jutro, pewnie będzie,\nPewnie kędyś w obłędzie\nUbite minął szlaki.\nZaczekajmy dzień jaki,\nPoślemy szukać wszędzie,\nDziś, jutro, pewnie będzie«."
    },
    {
      "text": "Posłali wszędzie sługi,\nCzekali dzień i drugi;\nGdy nic nie doczekali,\nZ płaczem chcą jechać daléj."
    },
    {
      "text": "Zachodzi drogę pani:\n»Bracia moi kochani,\nJesień zła do podróży,\nWiatry, słoty i deszcze,\nWszak czekaliście dłużéj,\nCzekajcie trochę jeszcze«."
    },
    {
      "text": "Czekają. Przyszła zima,\nBrata niéma i niéma.\nCzekają; i myślą sobie:\nMoże powróci z wiosną?\nA on już leży w grobie,\nA nad nim kwiatki rosną,\nA rosną tak wysoko,\nJak on leży głęboko.\nI wiosnę przeczekali,\nI już nie jadą daléj."
    },
    {
      "text": "Do smaku im gospoda,\nBo gospodyni młoda;\nŻe chcą jechać, udają,\nA tymczasem czekają,\nCzekają aż do lata,\nZapominają brata."
    },
    {
      "text": "Do smaku im gospoda,\nI gospodyni młoda;\nJak dwaj u niej gościli,\nTak ją dwaj polubili.\nObu nadzieja łechce,\nObadwaj zjęci trwogą,\nŻyć bez niej żaden nie chce,\nŻyć z nią obaj nie mogą.\nWreszcie na jedno zdani,\nIdą razem do pani."
    },
    {
      "text": "— »Słuchaj, pani bratowo,\nPrzyjm dobrze nasze słowo:\nMy tu próżno siedzimy,\nBrata nie zobaczymy.\nTy jeszcze jesteś młoda,\nMłodości twojej szkoda,\nNie wiąż dla siebie świata,\nWybierz brata za brata«."
    },
    {
      "text": "To rzekli i stanęli.\nGniew ich i zazdrość piecze,\nTen, to ów okiem strzeli,\nTen, to ów słówko rzecze;\nUsta sine przycięli,\nW ręku ściskają miecze."
    },
    {
      "text": "Pani ich widzi w gniewie,\nCo mówić, sama nie wie.\nProsi o chwilkę czasu,\nBieży zaraz do lasu.\nBieży w dół do strumyka,\nGdzie stary rośnie buk,\nDo chatki pustelnika,\nStuk-stuk, stuk-stuk!\nCałą mu rzecz wykłada,\nPyta się, co za rada?"
    },
    {
      "text": "»Ach, jak pogodzić braci?\nChcą mojej ręki oba;\nTen i ten się podoba,\nLecz kto weźmie? kto straci?\nJa mam maleńkie dziatki;\nI wioski i dostatki;\nDostatek się zmitręża,\nGdy zostałam bez męża."
    },
    {
      "text": "Lecz ach! nie dla mnie szczęście!\nNie dla mnie już zamęście!\nBoża nademną kara,\nŚciga mnie nocna mara;\nZaledwie przymknę oczy,\nTraf, traf! klamka odskoczy;\nBudzę się: widzę, słyszę,\nJak idzie i jak dysze,\nJak dysze i jak tupa,\nAch widzę, słyszę trupa!\nSkrzyp, skrzyp, i już nad łożem\nSkrwawionym sięga nożem,\nI iskry z gęby sypie,\nI ciągnie mię i szczypie.\nAch! dosyć, dosyć strachu,\nNie siedzieć mnie w tym gmachu,\nNie dla mnie świat i szczęście,\nNie dla mnie już zamęście!«"
    },
    {
      "text": "— »Córko — rzecze jej stary —\nNiemasz zbrodni bez kary,\nLecz jeśli szczera skrucha,\nZbrodniarzów Pan Bóg słucha.\nZnam ja tajnie wyroku,\nMiłą ci rzecz obwieszczę:\nJa go wskrzeszę dziś jeszcze«."
    },
    {
      "text": "— »Co, co? jak, jak? mój ojcze!\nNie czas już, ach nie czas!\nTo żelazo zabojcze\nNa wieki dzieli nas!\nAch znam, żem warta kary,\nI zniosę wszelkie kary,\nByle się pozbyć mary.\nZrzekę się mego zbioru,\nI pójdę do klasztoru,"
    },
    {
      "text": "I pójdę w ciemny las.\nNie, nie wskrzeszaj, mój ojcze!\nNie czas już, ach nie czas!\nTo żelazo zabojcze\nNa wieki dzieli nas!«"
    },
    {
      "text": "Starzec westchnął głęboko\nI łzami zalał oko,\nOblicze skrył w zasłonie,\nDrżące załamał dłonie:"
    },
    {
      "text": "— »Idź za mąż, póki pora,\nNie lękaj się upiora.\nMartwy się nie ocuci,\nTwarda wieczności brama;\nI mąż twój nie powróci,\nChyba zawołasz sama«."
    },
    {
      "text": "— »Lecz jak pogodzić braci?\nKto weźmie, a kto straci?«\n— »Najlepsza będzie droga,\nZdać się na los i Boga.\nNiechajże z ranną rosą\nPójdą i kwiecie zniosą.\nNiech każdy weźmie kwiecie,\nI wianek tobie splecie,\nI niechaj doda znaki,\nŻeby poznać czyj jaki,\nI pójdzie w kościół boży,\nI na ołtarzu złoży:\nCzyj pierwszy weźmiesz wianek,\nTen mąż twój, ten kochanek«."
    },
    {
      "text": "Pani, z przestrogi rada,\nJuż do małżeństwa skora,\nNie boi się upiora;\nBo w myśli swej układa,"
    },
    {
      "text": "Nigdy, w żadnej potrzebie,\nNie wołać go do siebie.\nI z tych układów rada,\nJak wpadła, tak wypada.\nBieży prosto do domu,\nNic nie mówiąc nikomu.\nBieży przez łąki, przez gaje,\nI bieży i staje,\nI staje i myśli i słucha:\nZda się, że ją ktoś goni,\nI że coś szepce do niéj,\nWokoło ciemność głucha:\n»To ja, twój mąż, twój mąż!«"
    },
    {
      "text": "I staje i myśli i słucha;\nSłucha, zrywa się, bieży,\nWłos się na głowie jeży,\nW tył obejrzeć się lęka,\nCoś wciąż po krzakach stęka,\nEcho powtarza wciąż:\n»To ja, twój mąż, twój mąż!"
    },
    {
      "text": "Lecz zbliża się niedziela,\nZbliża się czas wesela.\nZaledwie słońce wschodzi,\nWybiegają dwaj młodzi.\nPani, śród dziewic grona\nDo ślubu prowadzona,\nWystąpi śród kościoła\nI bierze pierwszy wianek,\nObnosi go dokoła:\n»Oto w wieńcu lilije,\nAch! czyjeż to są, czyje?\nKto mój mąż, kto kochanek?«"
    },
    {
      "text": "Wybiega starszy brat,\nRadość na licach płonie,\nSkacze i klaszcze w dłonie:\n— »Tyś moja! mój to kwiat!\nMiędzy liliji kręgi,\nUplotłem wstążek zwój:\nTo znak, to moje wstęgi!\nTo mój, to mój, to mój!«"
    },
    {
      "text": "»Kłamstwo! — drugi zawoła —\nWyjdźcie tylko z kościoła,\nMiejsce widzieć możecie,\nKędy rwałem to kwiecie.\nRwałem na łączce, w gaju,\nNa grobie, przy ruczaju,\nOkażę grób i zdrój\nTo mój, to mój, to mój!«"
    },
    {
      "text": "Kłócą się źli młodzieńce,\nTen mówi, ten zaprzecza;\nDobyli z pochew miecza,\nWszczyna się srogi bój,\nSzarpią do siebie wieńce:\n»To mój, to mój, to mój!«"
    },
    {
      "text": "Wtem drzwi kościoła trzasły,\nWiatr zawiał, świece zgasły.\nWchodzi osoba w bieli:\nZnany chód, znana zbroja...\nStaje, wszyscy zadrżeli,\nStaje, patrzy ukosem,\nPodziemnym woła głosem:\n»Mój wieniec i ty moja!\nKwiat na mym rwany grobie:\nMnie, księże, stułą wiąż;"
    },
    {
      "text": "Zła żono, biada tobie!\nTo ja, twój mąż, twój mąż!\nŹli bracia! biada obu!\nZawieście krwawy bój!\nTo ja, twój mąż, wasz brat,\nWy moi, wieniec mój,\nDalej na tamten świat!«"
    },
    {
      "text": "Wstrzęsła się cerkwi posada,\nZ zrębu wysuwa się zrąb,\nSklep trzeszczy, w głąb zapada,\nCerkiew zapada w głąb.\nZiemia ją z wierzchu kryje,\nNa niej rosną lilije,\nA rosną tak wysoko,\nJak pan leżał głęboko."
    }
  ]
}
